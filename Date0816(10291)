師，南印度香至王之子，姓剎帝利，本名菩提多羅。因二十七祖般若多羅尊者行化至本國，其王施無價寶珠，時王有三子，尊者欲試其所得，以所施珠問三王子曰：此珠圓明，有能及此否？
師曰：此是世寶，未足為上，於諸寶中，法寶為上。此是世光，未足為上；於諸光中，智光為上。此是世明，未足為上；於諸明中，心明為上。此珠光明，不能自照，要假智光，光辨於此。既辨此已，即知是珠；既知是珠，即明其寶。若明其寶，寶不自寶；若辨其珠，珠不自珠。珠不自珠者，要假智珠而辨世珠；寶不自寶者，要假智寶以明法寶。然則，師有其道，其寶即現；眾生有道，心寶亦然。
尊者嘆其辯慧，改號菩提達磨。及香至厭世之後，遂出家矣。師降六宗：一曰有相、二曰無相、三曰定慧、四曰戒行、五曰無得、六曰寂靜。
後值異見王輕毀三寶，有弟子宗勝，潛至王所，廣說法要，往返徵詰。師懸知宗勝義墮，遽告波羅提曰：汝可速救！
羅提稟云：愿假神力。言已，云生足下，至王前默然而住。
時王正問宗勝，忽見羅提乘云而至，愕然忘其問答，曰：乘空之者，是正是邪？
答曰：我非邪正，而來正邪。王心若正，我無邪正。
王雖驚異，而慢心方熾，即擯宗勝令出。羅提曰：王既有道，何擯沙門？我雖無解，愿王致問。
王怒而問曰：何者是佛？
答曰：見性是佛。
王曰：師見性不？
答曰：我見佛性。
王曰：性在何處？
答曰：性在作用。
王曰：是何作用，我今不見？
答曰：今見作用，王自不見。
王曰：於我有不？
答曰：王若作用，無有不是；王若不用，體亦難見。
王曰：若當用時，幾處出現？
答曰：若出現時，當有其八。
王曰：其八出現，當為我說。
羅提說偈曰：
在胎為身，處世為人，
在眼曰見，在耳曰聞，
在鼻辨香，在口談論，
在手執捉，在足運奔。
遍現俱該沙界，收攝在一微塵。
識者知是佛性，不識喚作精魂。
王聞偈已，心即開悟，乃悔謝前非，咨詢法要。
一日曰：吾觀赤縣神州有大根器。遂踰海越漠，為法求人。
至，見梁武帝，帝問：如何是圣諦第一義？
曰：廓然無圣。
曰：對朕者誰？
曰：不識。帝不契。
遂折蘆渡江，至少林，面壁九年，得二祖於深雪中。曾謂曰：外息諸緣，內心無喘，心如壁，可以入道。後傳衣，付偈曰：
吾本來茲土，傳法救迷情。
一花開五葉，結果自然成。
流支、光統數加藥害，至第六度遂不救。讖曰：
江槎分玉浪，管炬開金鎖。
五口相共行，九十無彼我。
師知緣盡，欲返天竺，令弟子各言其志，道副得皮，總持得肉，道育得骨，二祖得髓。師入滅後，葬于熊耳。
後宋云使西域還，遇師於葱嶺，見師手攜只履而返。歸奏帝，開壙，果見空棺只履存焉。
贊曰：
隆準龍顏，碧瞳天相。
棄金輪，為圣道出家；
辨寶珠，與阿師相抗。
足生云，驅弟子除異見之邪；
舌翻瀾，聽合國起六宗之謗。
神州赤縣，接大乘根；
東土西天，示衲僧樣。
廓然無圣，逆龍鱗一葦橫江；
寂爾觀心，坐鬼窟九年摸象。
一花開五葉，放庭雪，沒人腰；
毒藥作醍醐，笑江槎，分玉浪。
如如壁，幾曾當教外別傳？
分髓分皮，正好吃手中痛棒。
詐死忙攜只履歸，惜大唐國一時人，開眼被胡兒欺誑。
師諱慧能，新州人，俗姓盧。家貧，樵采以給。一日，負樵至市，聞客誦金剛經，至應無所住而生其心處，悚然問客曰：此何法也？得於何人？
客曰：此名金剛經，得於黃梅忍大師。
師遂白其母，至黃梅，謁五祖，祖曰：汝自何來？
曰：嶺南。
祖曰：欲須何事？
曰：惟求作佛。
祖曰：嶺南人無佛性，若為作佛？
曰：人有南北，佛性豈然？
祖異之，乃曰：著槽廠去！師禮而退，遂負石舂米。
後聞人舉北秀頌曰：
身似菩提樹，心如明鏡臺。
時時勤拂拭，莫使惹塵埃。
師即倩人書偈其傍，曰：
菩提本無樹，明鏡亦非臺。
本來無一物，何處惹塵埃？
祖因付衣鉢。潛至大庾嶺，明上座逐之，師以衣置於石上，曰：此衣表信，可力爭耶？
明曰：我來求法，非為衣也。
師曰：不思善，不思惡，正恁麼時，如何是明上座父母未生以前本來面目？明大悟。
師於儀鳳元年丙子正月八日屆南海，遇印宗法師於法性寺講經，聞二僧辨風幡，一云風動，一云幡動，爭之不已。師曰：可容俗流輒預高論否？直以風幡非動，動自心耳。印宗聞之，遂與披剃。
韶州刺史韋據請於大梵寺轉法輪，并受無相心地戒，門人紀錄，目為壇經。
南岳讓和尚因嵩山安和尚啟發之，乃直詣參師。師問曰：什麼處來？
岳曰：嵩山來。
師曰：什麼物恁麼來？
曰：說似一物即不中。
師曰：還假修證否？
曰：修證即不無，污染即不得。
師曰：即此不污染，諸佛之所護念，汝既如是，吾亦如是。
青原和尚參師，問曰：當何所務即不落階級？
師曰：汝曾作什麼來？
原曰：圣諦亦不為。
師曰：落何階級？
原曰：圣諦尚不為，何階級之有？師深肯之。
師將順寂，欲往新州，眾曰：師從此去，早晚卻回？
師曰：葉落歸根，來時無口。又說偈曰：
心地含諸種，普雨悉皆生。
頓悟花情已，菩提果自成。
贊曰：
震旦心宗，嶺南蠻種，
一字不識書，采薪勤母奉。
黃梅碓頭，和糠搗出，石墜覺腰輕；
新州市上，平地攧翻，擔折知柴重。
鱷魚眼睛光轆轆，嗔明上座為衣鉢爭；
毒虵口氣冷冰冰，斥印宗僧非風幡動。
污染即不得，蕩南岳家財一物無；
圣諦尚不為，鼓青原波浪千尋涌。
開作家爐鞴，村獦獠收幾塊精金；
說成帙壇經，臭皮囊盛許多骨董。
葉落歸根，來時無口，死欵難翻；
地含諸種，普雨皆生，開眼說夢。
千古曹溪鏡樣清，非劈箭截流機，浸殺底堪作何用？
師諱道一，漢州什邡人，姓馬氏。容貌奇異，虎視牛行。得法南岳，後歸蜀鄉，人喧迎之，溪邊婆子云：將謂有何奇特，元是馬簸箕家小子。
師遂曰：勸君莫還鄉，還鄉道不成，溪邊老婆子，喚我舊時名。再返江西。
西天二十七祖般若多羅讖云：金雞解銜一粒粟，供養十方羅漢僧。
六祖謂南岳云：爾後出一馬駒，蹈殺天下人去在。
石鞏為獵時，從師庵前過，師見，問曰：汝是何人？
曰：獵者。
師曰：汝解射不？
曰：解射。
師曰：汝一箭射幾個？
曰：一箭射一個。
師曰：汝不解射。
曰：和尚解射不？
師曰：解射。
曰：一箭射幾個？
師曰：一箭射一群。
曰：彼此生命，何用射他一群？
師曰：汝既知如是，何不自射？
曰：若教某甲自射，直是無下手處。
師曰：者漢曠劫無明，一時頓息。鞏遂擲弓箭，投師出家。
師與百丈行次，見水鴨，師問：水鴨子在何處？
丈曰：飛過去也。師遂捏丈鼻，丈作痛聲。
師曰：又道飛過去也？
丈乃有省，遂歸寮中大哭，同事問曰：有何事？
丈曰：汝去問和尚。
同事往方丈，問曰：不知海侍者有何事而哭？令某甲來問和尚。
師曰：汝自去問他。同事歸問，丈大笑。
同事曰：適來哭，而今笑。
丈曰：適來哭，而今笑。
龐居士參次，問云：不與萬法為侶者是什麼人？
師云：待汝一口吸盡西江水即向汝道。士於此有省。
師與百丈、南泉、智藏翫月次，師曰：正恁麼時如何？
藏曰：正好修行。
丈曰：正好供養。南泉拂袖便行。
師曰：經歸藏，禪歸海，唯有普愿獨超物外。後示寂于泐潭。
贊曰：
虎視牛行，虬髭鐵面，
滅菩提達磨之心宗，應般若多羅之懸讖。
金雞解銜一粒粟，禍孽潛萌；
馬駒蹈殺天下人，惡聲難掩。
過鴨將百丈鼻頭捏轉。
吸江口，&#;殺龐公；
翫月機，坑埋普愿。
八十四人阿轆轆，成團如破鑪脊上蒼蠅；
七千余里走區區，被人喚馬簸箕家小囝。
赤手逗曹溪正脉，古今分宗派滔滔；
即心得臨濟克家，兒孫上傳燈袞袞。
稽首真空大法王，蕩蕩乎民無得而稱焉，擬覓踪由，太虛閃電。
師嗣青原，諱希遷，端州人，姓陳氏。在俗時，每厭鄉洞民多淫祀，輒奪牛毀祠而歸，鄉老不能禁。
師參青原，原令馳書與南岳，曰：汝達書了，速回，吾有個鈯斧子與汝住山去。
師至彼，未呈書，便問：不慕諸圣，不重己靈時如何？
讓曰：子問太高生，何不向下問？
師曰：寧可永劫沈淪，不求諸圣解脫。讓便休。
師回，原問曰：子去未久，送書達不？
師曰：信亦不通，書亦不達。去時蒙和尚許個鈯斧子，便請。原垂一足，師禮拜。
異日問：曹溪大師還識和尚否？
原曰：汝還識吾否？
師曰：識又爭能識？
原曰：眾角雖多，一麟足矣！
師一日夢與六祖乘一龜游泳深池，覺原之曰：靈龜，智也；池，圣海也。吾與祖師同乘靈智，游於圣海也。
師天寶間之衡山，南寺之東，有石狀如臺，乃結庵其上，時號石頭和尚。
鄧隱峰辭馬祖，祖問：甚處去？
峰曰：石頭去。
祖曰：石頭路滑。
峰曰：竿木隨身，逢場作戲。便行到師處，繞禪床一匝，振錫一下，乃問：是何宗旨？
師曰：蒼天！蒼天！
峰無語，卻回，舉似祖，祖曰：更去問，待他有答，汝便噓兩聲。
峰再去，如前問，師噓兩聲，峰又無語，回，舉似祖，祖云：向汝道石頭路滑。
藥山一日在石上坐，師見，問曰：汝在者作什麼？
山曰：一物不為。
師曰：恁麼則閑坐也。
山曰：閑坐即為也。
師曰：汝道不為，不為個什麼？
山曰：千圣亦不識。
師乃以偈嘆之曰：
從來共住不知名，任運相將只麼行。
自古上賢猶不識，造次之流豈可明？
僧問：如何是禪？
答曰：碌磚。
如何是道？
答曰：木頭。
師著參同契、草庵歌行於世。
贊曰：
端州生緣，曹溪得度。
鱉鼻蛇毒要傷人，破鏡鳥心專食母。
厭洞民多淫祀，毀叢祠奪牛歸；
與岳僧通信書，挾鈯斧住山去。
眾角雖多一麟足，又爭能識得青原？
深池同載一龜游，竟何曾夢見六祖？
臨機多滑路，推隱峰束手墮懸崖；
共住不知名，對藥山熟睡饒譫語。
貼身死計，磐石坐生云；
信口答禪，碌磚拋似雨。
青松下閑謳一曲，草庵歌不落宮商；
亂山中狂叫數聲，參同契是何言句？
惜曹溪旁出一枝，到情忘義斷時，生五逆孫，繼不孝子。
師諱普愿，鄭州人，姓王氏。初見馬祖，契悟後，住南泉。上堂曰：王老師自少養一頭水牯牛，擬向溪東牧，不免食他國王水草；擬向溪西牧，亦不免食他國王水草。不如隨分納些些，總不見得。
山下有一庵主，人謂曰：近日南泉和尚出世，何不去禮拜？
曰：非但南泉出世，直饒千佛出興，我亦不去。
師聞，乃令趙州去勘。州去，便設禮，主不顧；州從西過東，從東過西，主亦不顧。州曰：草賊大敗！遂拽下簾子便歸。
舉似師，師曰：我從來疑著者漢。
師一日到莊，莊主預備油糍迎奉。師曰：老僧居常出入，不與人知，何得排辨如此？
主曰：昨夜土地報道：和尚今日來。
師曰：王老師修行無力，被鬼神覷見。
時有僧問：既是大善知識，為什麼卻被鬼神覷見？
師曰：土地前更下一分飯。
一日，兩堂首座爭貓兒，來白師，師持刀提起貓兒曰：道得即救取貓兒，道不得即斬卻。二俱無對，師便斬之。
至晚，趙州自外歸，師舉前話示之，趙州脫鞋安頭上便出，師曰：子若在，救得貓兒。
示眾曰：王老師賣身去也，阿誰買？
時有僧出眾曰：某甲買。
師曰：不作貴，不作賤，汝作麼生買？僧無對。
僧問：師居丈室，將何指南？
師曰：昨夜三更失卻牛，天明起來失卻火。
師在山作務次，僧問：南泉路向甚處去？
師拈起鎌子云：我者鎌子三十錢買得。
僧曰：不問茅鎌子，南泉路向甚處去？
師曰：我使得正快。
陸亘大夫與人雙陸次，見師，陸指骰子曰：恁麼不恁麼，信彩去時如何？
師拈起骰子云：臭骨頭十八。
陸又問：弟子家中有一片石，或時坐，或時臥，如今擬鐫作佛，得不？
師曰：得。
陸曰：莫不得不？
師曰：不得！
師住庵時，一僧到，師向道：我上山作務，待齋時，作飯自吃了，送一分上來。少時，其僧自作吃了，一時打破家生，就師床臥。師待不來，歸，見僧床上臥，師亦就邊臥，僧便起去。
師後曰：我往前住庵時，有個伶俐道者，至今不見消息。
陸亘一日向師道：肇法師也奇怪，解道：天地與我同根，萬物與我一體。
師指庭前花曰：大夫！時人見此一株花，如夢相似。陸罔測。
師問座主曰：與我講經得麼？
座曰：某甲與和尚講經，和尚與某甲說禪始得。
師曰：不可將金彈子博銀彈子去。
上堂曰：諸和尚子！王老師十八上解作活計，如今有解作活計者麼？出來，共汝商量，也須是住山人始得。良久，顧視大眾，合掌曰：珍重！無事各自修行。
一日，甘贄行者來設粥，云：請和尚念誦。
師云：甘贄行者設粥，請大眾為貍奴白牯念摩訶般若波羅蜜。贄禮拜，便出去，師到廚內打破鍋子。
贊曰：
咄這王老師！遍地栽荊棘。
牧牯牛東西溪上，索頭在手，未會放收；
斬貓兒上下堂前，暗地絣繩，難分曲直。
亂拋骰子，臭骨頭十八點喝成；
錯指路頭，茅鎌子三十錢買得。
不作貴，不作賤，賣渾身誰肯商量？
失卻火，失卻牛，居丈室有何奇特？
被鬼神覷見了，莊上吃片油糍；
與趙州相見來，鎮州出大蘿卜。
一株花如夢相似，孰云天地同根？
十八歲活計做成，難使兒孫取則。
許陸亘開鐫坐石，逐惡隨邪；
為甘贄打破粥鍋，開門放賊。
佛出世亦不去，聱頭庵主未免狐疑；
飯飽後恣噇眠，靈利道者不知消息。
將金彈子換銀彈子，長處無多哽，要做阿轆轆善知識。
師嗣馬祖，諱懷海，福州人，姓王氏。師再參祖，侍立次，祖目視繩床角拂子，師曰：即此用？離此用？
祖曰：汝向後開兩片皮，將何為人？師取拂子豎起。
祖曰：即此用？離此用？師掛拂子舊處，祖震威一喝，師便禮拜。
後檀信請於洪州新吳界，住大雄山，居處巖巒嶮峻，故號百丈。師處之，未期月，參玄之士，四方群集，溈山、黃蘗當其首。
一日，師謂眾曰：佛法不是小事，老僧昔被馬大師一喝，直得三日耳聾。黃蘗聞，不覺吐舌。
師曰：子已後莫承嗣馬祖去麼？
蘗云：不然。今日因和尚舉，得見馬祖大機大用，然且不識馬祖；若嗣馬祖，已後喪我兒孫。
師曰：見與師齊，減師半德；見過於師，方堪傳授。子甚有超師之見。蘗便禮拜。
師每上堂，有一老人隨眾聽法。一日眾退，唯老人不去，師問：汝是何人？
老曰：某非人也。於過去迦葉佛時曾住此山，因學人問：大修行人還落因果也無？某云：不落因果。遂五百生墮野狐身。今請和尚代一轉，貴脫野狐身。
師曰：儞問。
老曰：大修行人還落因果也無？
師曰：不昧因果。
老於言下大悟，作禮曰：某已脫野狐身，住在山後，敢乞依亡僧津送。
師令維那白槌告眾：食後送亡僧。食後，師領眾至山後巖下，以杖挑出一死狐，乃依法火葬。
司馬頭陀自湖南來見師，云：溈山奇絕，可聚千五百眾。
師曰：老僧欲住，可乎？
陀云：非和尚所住。
師曰：何也？
陀曰：和尚是骨人，彼是肉山，設居之，徒不盈千。
師曰：吾眾中莫有人住得不？
陀曰：待歷觀之。
師令侍者喚第一座來，師曰：此人如何？
陀令謦欬，行數步，曰：此人不可。
又令喚典座來，陀曰：此正是溈山主也。
師是夜召佑入室，囑曰：吾化緣在此，溈山勝境，汝當居之，嗣續吾宗，廣度後學。
時華林聞之，曰：某甲忝居上首，佑公何得住持？
師曰：若能對眾下得一轉語出格，當與住持。即指凈瓶問曰：不得喚作凈瓶，汝喚作什麼？
華曰：不可喚作木&#;。
師不肯，乃問佑，佑踢倒凈瓶，師笑云：第一座輸卻山子也。佑遂往焉。
師作清規。
贊曰：
出格胚腪，鈞陶巧匠，
瘦骨棱棱玉削成，碧眸冏冏星流樣。
脫野狐不昧因果，知歷代贊幾何罵幾何？
鬪水鴨落盡便宜，走歸家哭一上笑一上。
凈瓶踢倒，放山子荷钁入千峰；
拂子拈來，怪馬師平地埋青嶂。
一生鼻頭痛，刻骨冤不易消融；
三日耳朵聾，入心毒卒難洗蕩。
共游惡業蛟龍窟，子黃蘗，友龐公；
同奪生獰虎兕胎，兄南泉，弟知藏。
清規井井，深掘陷人坑；
華胄繩繩，密布縵天網。
策奇勛，不減叔孫通與老臊胡。作萬古城池，阿誰近傍？
師嗣南泉，諱從諗，曹州人，姓郝氏。一日，問南泉曰：如何是道？
泉曰：平常心是道。
師曰：還可趣向也無？
曰：擬向即乖。
師曰：不擬，爭知是道？
曰：道不屬知，不屬不知，知是妄覺，不知是無記。若真達不疑之道，猶如太虛，廓然虛豁，豈可強是非耶？師於言下悟理。
有僧游五臺，問婆子曰：臺山路向甚處去？
婆曰：驀直去。僧便去。
婆曰：好個師僧，又恁麼去。
後僧舉似師，師曰：待我去勘破。
明日便去，問：臺山路向甚處去？
婆曰：驀直去。師便去。
婆曰：好個師僧，又恁麼去。
師歸，謂僧曰：臺山婆子為汝勘破了也。
僧問：久響趙州石橋，到來只見略彴。
師曰：汝只見略彴，不見石橋。
曰：如何是石橋？
師曰：度驢度馬。
一日，真定帥王公攜諸子入院，師坐而問曰：大王會麼？
王曰：不會。
師曰：自小持齋身已老，見人無力下禪床。王尤加禮重。
僧問：狗子還有佛性也無？
師曰：無。
僧云：一切眾生皆有佛性，狗子因甚卻無？
師曰：為伊有業識在。
師到黃蘗，蘗見來，便閉方丈門，師乃把火於法堂，叫云：救火！救火！
蘗開門捉住曰：道！道！
師曰：賊過後張弓。
滅諸魔子，逢臭老婆點出三心，
看小當仁啞無一語。
龍潭吹滅紙燭，破蕩家財；
德嶠盤結草庵，呵罵佛祖。
到溈山背著草鞋出，活弄目前機；
問巖頭不肯老僧那，會得末後句。
虛而靈，空而妙，逢人拋擲爛泥團；
毛吞海，芥投針，對眾拗折金剛杵。
鱉鼻蛇毒，因宗乘車入心；
飛龍馬驟，向作麼中馳步。
斫木要瓦棺成褫便休，搖扇喜高亭橫趍而去。
誠所謂拆佛殿，咬豬狗，不近人情底老尊慈。想不是花錦地，戀繁華，央庠底座主。
師諱全奯，嗣德山，泉州人，姓柯氏。一日參山，方跨門，便問：是凡是圣？山便喝，師禮拜。
有僧舉似洞山，山曰：若不是奯公，大難承當。
師曰：洞山老人不識好惡，錯下名言，我當時一手擡一手搦。
一日，與雪峰、欽山聚話次，見一椀水，欽曰：水清月現。
峰曰：水清月不現。師踢而去。
師與雪峰同辭德山，山問：甚處去？
師曰：暫離和尚去。
山曰：子他後作麼生？
師曰：不忘和尚。
曰：子憑何有此說？
師曰：豈不聞：智與師齊，減師半德；智過於師，方堪傳授。
曰：如是！如是！善自護持。
師在鄂州巖頭，值沙汰，於湖邊作渡子，兩岸各掛一板，有人過渡，打板一下，師曰：阿誰？
曰：要過那邊去。師乃舞棹迎之。
一日，因婆子抱一子來，乃曰：呈橈舞棹即不問，且道婆子手中兒甚處得來？師便打。
婆曰：婆生七子，六個不遇知音，只者一個，也不消得。便拋向水中。
師後庵于洞庭臥龍山，徒侶臻集。僧問：無師還有出身處也無？
師曰：聲前古毳爛。
上堂云：吾嘗究涅盤經七八年，於中有一兩段義，似衲僧說話。又云：休！休！
時有僧出作禮云：請和尚為眾舉。
師遂云：吾教意如字三點：第一、向東方下一點，點開諸菩薩眼；第二、向西方下一點，點諸菩薩命根；第三、向上方下一點，點開諸菩薩頂門。此是經中第一段義。吾教意如摩醯首羅擘開面門，豎亞一只眼。此是第二段義。吾教意如涂毒鼓，擊一聲，遠近聞者俱喪。此是第三段義。
時小嚴上座問：如何是涂毒鼓？
師以兩手按膝，亞身曰：韓信臨朝底。嚴無對。
羅山謁石霜，問：去住不寧時如何？
霜曰：直須盡卻。
山不愜意，乃參師，問同前語。曰：從他去住，管他作麼？遂服膺。
一日，又問曰：和尚豈不是三十年前在洞山而不肯洞山？
曰：是。
又曰：和尚豈不是嗣德山而不肯德山？
曰：是。
曰：不肯德山則不問，只如洞山有何虧缺？
師良久曰：洞山好佛，只是無光。山禮拜。
師問僧：甚處來？
曰：西京來。
師曰：黃巢過後，還收得劍麼？
曰：收得。
師近前引頸云：㘞！
僧曰：師頭落也。師呵呵大笑。
僧後到雪峰，峰問：甚處來？
曰：巖頭來。
曰：巖頭有何言句？僧舉前話，峰打三十棒趁出。
僧問：如何是道？
曰：破草鞋拋向湖邊著。
僧問：古帆未掛時如何？
曰：小魚吞大魚。
曰：掛後如何？
曰：後園驢吃草。
瑞巖問：如何是本常理？
師云：動也。
曰：動時如何？
曰：不是本常理。巖沈思。
師曰：肯則未脫根塵，不肯則永沈生死。巖於言下頓悟。
後凡有問佛、問法、問禪、問道，皆作噓聲。
一日，謂眾曰：老漢去時，大叫一聲了去。
一日，賊大至，責以無供饋，遂剚刀焉。師神色自若，大叫一聲而終，聞數十里，唐光啟三年四月八也。
贊曰：
智過師，誰信儞？
遭一喝，大難承當；
用一噓，全沒巴鼻。
橫點頭三十載，謂洞山佛無光；
撾涂毒一兩聲，聽韓信臨朝底。
舞棹洞庭湖畔，引臭老婆拋卻兒；
阻雪鰲山店頭，呵魔頭僧去打睡。
聲前古毳爛，謾當機籌；
後園驢吃草，是何宗旨？
劍從收後嬰鋒去，錯付者僧頭；
鐘未鳴時托鉢回，密啟先師意。
問大道端倪處，急須揚下草鞋；
與同行共話閑，可惜踢翻椀水。
謂羅山從他去住，未有不寧時；
肯瑞巖未脫根塵，不是本常理。
生平脫灑，視生死如游戲園林，末後大叫一聲，聞數十里。
師諱義存，泉州曾氏子。出嶺，首謁鹽官，三到投子，九上洞山，因緣不契，後參德山，遂悟於言下。
師辭洞山，山問：子向甚麼處去？
師云：歸嶺去。
山云：當時從甚路出？
師云：飛猿嶺出。
山云：今從甚路去？
師云：飛猿嶺去。
山云：有一人不從飛猿嶺去，子還識麼？
師云：不識。
山云：為甚麼不識？
師云：他無面目。
山云：子既不識，爭知無面目？師無對。
師同巖頭到澧州鰲山店，阻雪，頭唯打睡，師一向坐禪。一日，喚巖曰：師兄！起來。
巖曰：作麼？
師曰：今生不著便，共文邃個漢行腳，到處被佗帶累，師兄如今又只管打睡。
巖喝云：噇眠去！每日恰似七村土地，他時後日魔魅人家男女去在。
師點胸云：某甲這未穩在。
巖曰：將謂儞他後向孤峰頂上盤結草庵，呵佛罵祖去在，猶作者個語話。
師曰：我實未穩在。
巖曰：若實如此，據汝見處，一一通來，是處與儞證明，不是處與儞剗卻。
師曰：我初到鹽官，聞舉色空義，得個入處。
巖曰：此去三十年，切忌舉著。
師曰：又因洞山過水悟道頌，有個省處。
巖曰：若恁麼，自救也不了。
師云：某甲因問德山：從上宗乘中事，學人還有分也無？山打一棒，云：道甚麼？我當下如桶底脫相似。
被巖頭震威一喝，云：豈不聞道：從門入者，不是家珍。
師曰：如何即是？
巖曰：他後若欲播揚大教，須一一從自己胸襟流出，將來與我蓋天蓋地去。
師於言下大悟，連聲叫曰：師兄！今日始是鰲山成道。
師行腳時，參烏石觀，才敲門，觀問：誰？
曰：鳳凰兒。
曰：來作麼？
曰：來啗老觀。
觀便開門搊住曰：道！道！師擬議，觀托開，閉卻門。
師住院後，示眾曰：我當時若入得老觀門，儞者一隊噇酒糟漢向甚處摸索？
上堂：南山有一條鱉鼻蛇，汝等諸人切須好看。
時長慶出云：今日堂中大有人喪身失命。云門以拄杖攛向面前，作怕勢。
僧舉似玄沙，沙云：須是棱兄始得。然雖如是，我即不然。
僧云：和尚作麼生？
沙云：用南山作麼？
上堂：盡大地撮來如粟米粒大，拋向面前，漆桶不會，打鼓普請看。
玄沙一日謂師曰：某甲如今大用去，和尚作麼生？師將三個木球一時輥出，沙作斫碑勢。
師曰：儞親在靈山，方得如此。
沙曰：也是自家事。
閩帥施銀交床，僧問：和尚受大王如此供養，將何報答？
師以手托地曰：輕打我。
師象骨巖接人，後欲往松山建寺安眾，問大師借庵基，尼不肯，因與坐禪，約曰：未滿七日出定者輸。尼至六日開眼，師遂奪其基建寺。
師親書碑於磨院，云：山前竟日無狼虎，磨下終年絕雀兒。至今虎雀絕無。
贊曰：
得處頗辛勤，用時無巧妙。
入飛猿嶺，不識一人；生蠱毒鄉，寧無少過。
焦磚打著連底凍，就德山點發不假多談；
赤眼撞著火柴頭，與巖頭同行只消一個。
鰲山店頭成道，半夜發狂；
象骨巖下跺跟，全身放倒。
圓木球輥出，玄沙火急作牌；
鱉鼻虵攛來，云門郎忙打草。
開門輕擬議，被老觀搊住非鳳凰兒；
打鼓普請看，盡大地撮來如粟粒大。
千七百人善知識，盡從杓頭上舀來；
五六十里雪峰山，只向蒲團頭奪了。
松山小塔卵石子，亂疊幾層？
古澗寒泉牛蹄渦，能深多少？
山前竟日無狼子，且聽老僧行；
磨下終年絕雀兒，不愁齋米耗。
一生受大王供養，何以報恩？
手托地疾呼：輕打我！輕打我！