復次，善現！有菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，若有人來贊說人趣種種勝事，贊說四大王眾天乃至他化自在天諸勝妙事，贊說梵眾天乃至色究竟天諸勝妙事，贊說空無邊處天乃至非想非非想處天諸勝妙事，因而告曰：雖於欲界受諸欲樂，於色界中受諸靜慮無量快樂，於無色界受諸寂靜等至妙樂，而彼一切皆是有為、無常、苦、空、非我、不凈變壞之法、盡法、謝法、離法、滅法，汝於此身何不精進取預流果、若一來果、若不還果、若阿羅漢果、若獨覺菩提，入般涅盤，究竟安樂，何用久處生死輪回，無事為他受諸勤苦，求趣無上正等菩提？此善男子善女人等，由彼所說，於所書寫、受持、讀誦、修習、思惟、演說般若波羅蜜多甚深經事不得究竟，當知是為菩薩魔事。
復次，善現！能持法者一身無系，專修己事，不憂他業；能學法者好領徒眾，樂營他事，不憂自業。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能學法者一身無系，專修己事，不憂他業；能持法者好領徒眾，樂營他事，不憂自業。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能持法者不樂喧雜；能學法者樂處喧雜。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能學法者不樂喧雜；能持法者樂處喧雜。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能持法者欲令學者於我所為悉皆隨助；能學法者不隨其欲。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能學法者於持法者諸有所為悉樂隨助；能持法者不隨其欲。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能持法者為名利故，欲為他說甚深般若波羅蜜多，復欲令彼書寫、受持、讀誦、修習；能學法者知其所為，不欲從受。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能學法者為名利故，欲請他說甚深般若波羅蜜多，復欲方便書寫、受持、讀誦、修習；能持法者知其所為，而不隨請。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能持法者欲往他方危身命處；能學法者恐失身命，不欲隨往。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能學法者欲往他方危身命處；能持法者恐失身命，不欲共往。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能持法者欲往他方多賊、疾疫、饑渴國土；能學法者慮彼艱辛，不肯隨往。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能學法者欲往他方多賊、疾疫、饑渴國土；能持法者慮彼艱辛，不肯共往。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能持法者欲往他方安隱、豐樂、無難之處；能學法者欲隨其去，能持法者方便試言：汝雖為利，欲隨我往，而汝至彼，豈必遂心？宜審思惟，勿後憂悔。時學法者聞已，念言：是彼不欲令我去相，設固隨往，豈必聞法？由此因緣，不隨其去。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能持法者欲往他方，所經道路，曠野險阻，多諸賊難及旃荼羅、惡獸、獵師、毒蛇等怖；能學法者欲隨其去，能持法者方便試言：汝今何故無事隨我欲經如是諸險難處？宜審思惟，勿後憂悔。能學法者聞已，念言：彼應不欲令我隨往，設固隨往，何必聞法？由此因緣，不隨其去。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能持法者多有施主數相追隨，學法者來請說般若波羅蜜多，或請書寫、受持、讀誦、如說修行，彼多緣礙，無暇教授；能學法者起嫌恨心，後雖教授，而不聽受。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！有諸惡魔作苾芻像，至菩薩所，方便破壞，令於般若波羅蜜多不得書寫、受持、讀誦、修習、思惟、為他演說。
時具壽善現白佛言：世尊！云何惡魔作苾芻像，至菩薩所，方便破壞，令於般若波羅蜜多不得書寫、受持、讀誦、修習、思惟、為他演說？
佛言：善現！有諸惡魔作苾芻像，至菩薩所，方便破壞，令其毀厭甚深般若波羅蜜多，不得書寫、受持、讀誦、修習、思惟、為他演說，謂作是言：汝所習誦無相經典非真般若波羅蜜多，我所習誦有相經典是真般若波羅蜜多。作是語時，有諸菩薩未得受記，便於般若波羅蜜多而生疑惑；由疑惑故，便於般若波羅蜜多而生毀厭；由毀厭故，遂不書寫、受持、讀誦、修習、思惟、為他演說甚深般若波羅蜜多，當知是為菩薩魔事。
復次，善現！有諸惡魔作苾芻像，至菩薩所，語菩薩言：若諸菩薩行此般若波羅蜜多，唯證實際，得預流果、若一來果、若不還果、若阿羅漢果、若獨覺菩提，終不能證無上佛果，何緣於此唐設劬勞？菩薩既聞，便不書寫、受持、讀誦、修習、思惟、為他演說甚深般若波羅蜜多，當知是為菩薩魔事。復次，善現！書寫、受持、讀誦、修習、思惟、演說如是般若波羅蜜多甚深經時，多有惡魔作留難事，障礙菩薩所求無上正等菩提，諸菩薩摩訶薩應諦覺察而遠離之。
時具壽善現白佛言：世尊！何等名為魔事留難，令諸菩薩覺察遠離？
佛言：善現！住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，多有相似般若、靜慮、精進、安忍、凈戒、布施波羅蜜多魔事留難，菩薩於中應諦覺察而遠離之。復次，善現！住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，多有相似內空、外空、內外空、空空、大空、勝義空、有為空、無為空、畢竟空、無際空、散無散空、本性空、自共相空、一切法空、不可得空、無性空、自性空、無性自性空魔事留難，菩薩於中應諦覺察而遠離之。復次，善現！住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，多有相似真如、法界、法性、實際、不思議界及余無量無邊佛法魔事留難，菩薩於中應諦覺察而遠離之。
復次，善現！住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，有持二乘相應經典，至菩薩所，作如是言：此是如來真實所說，學此法者，速證無上正等菩提。如是亦名魔事留難，菩薩於中應諦覺察而遠離之。
復次，善現！有諸惡魔作苾芻像，至菩薩所，宣說二乘所學所行內外空等，或四念住、四正斷、四神足、五根、五力、七等覺支、八圣道支，或三解脫門等，說是法已，謂菩薩言：大士當知！且依此法精勤修學，取預流果、若一來果、若不還果、若阿羅漢果、若獨覺菩提，遠離一切生老病死，何用無上正等菩提？由此因緣，令是菩薩不得書寫、受持、讀誦、修習、思惟、為他演說甚深般若波羅蜜多，當知是為菩薩魔事。
復次，善現！有諸惡魔作苾芻像，威儀庠序，形貌端嚴，至菩薩所，菩薩見之，深生愛著，由斯退減一切相智，不獲聽聞、書寫、受持、讀誦、修習、思惟、演說甚深般若波羅蜜多，當知是為菩薩魔事。
復次，善現！有諸惡魔作佛形像，身真金色，常光一尋，具三十二大丈夫相，八十隨好圓滿莊嚴，至菩薩所，菩薩見之，深生愛著，由斯退減一切相智，不獲聽聞、書寫、受持、讀誦、修習、思惟、演說甚深般若波羅蜜多，當知是為菩薩魔事。
復次，善現！有諸惡魔化作佛像，苾芻圍繞，宣說法要，至菩薩所，菩薩見之，深生愛著，便作是念：愿我未來當成如來應正等覺，苾芻圍繞，宣說法要，與今所見平等平等。由斯退減一切相智，不獲聽聞、書寫、受持、讀誦、修習、思惟、演說甚深般若波羅蜜多，當知是為菩薩魔事。
復次，善現！有諸惡魔化作菩薩摩訶薩像，若百若千，乃至無數，具無礙辯，相好莊嚴，自變其身，作佛形像，為化菩薩摩訶薩眾宣說法要，教修布施波羅蜜多乃至般若波羅蜜多，現如是相，至菩薩所，菩薩見之，深生愛著，由斯退減一切相智，不獲聽聞、書寫、受持、讀誦、修習、思惟、演說甚深般若波羅蜜多，當知是為菩薩魔事。
所以者何？善現！如是般若波羅蜜多甚深法中，色無所有不可得，受想行識亦無所有不可得；眼處無所有不可得，耳鼻舌身意處亦無所有不可得；色處無所有不可得，聲香味觸法處亦無所有不可得；眼界無所有不可得，耳鼻舌身意界亦無所有不可得；色界無所有不可得，聲香味觸法界亦無所有不可得；眼識界無所有不可得，耳鼻舌身意識界亦無所有不可得；眼觸無所有不可得，耳鼻舌身意觸亦無所有不可得；眼觸為緣所生諸受無所有不可得，耳鼻舌身意觸為緣所生諸受亦無所有不可得；地界無所有不可得，水火風空識界亦無所有不可得；無明無所有不可得，行、識、名色、六處、觸、受、愛、取、有、生、老死愁嘆苦憂惱亦無所有不可得；欲界無所有不可得，色無色界亦無所有不可得；過去無所有不可得，未來現在亦無所有不可得，有漏法無所有不可得，無漏法亦無所有不可得；有為法無所有不可得，無為法亦無所有不可得；世間法無所有不可得，出世間法亦無所有不可得；布施波羅蜜多無所有不可得，凈戒、安忍、精進、靜慮、般若波羅蜜多亦無所有不可得；內空無所有不可得，外空、內外空、空空、大空、勝義空、有為空、無為空、畢竟空、無際空、散無散空、本性空、自共相空、一切法空、不可得空、無性空、自性空、無性自性空亦無所有不可得；真如無所有不可得，法界、法性、不虛妄性、不變異性、平等性、離生性、法定、法住、實際、虛空界、不思議界亦無所有不可得；苦圣諦無所有不可得，集滅道圣諦亦無所有不可得；四靜慮無所有不可得，四無量、四無色定亦無所有不可得；八解脫無所有不可得，八勝處、九次第定、十遍處亦無所有不可得；四念住無所有不可得，四正斷、四神足、五根、五力、七等覺支、八圣道支亦無所有不可得；空解脫門無所有不可得，無相、無愿解脫門亦無所有不可得；凈觀地無所有不可得，種性地、第八地、具見地、薄地、離欲地、已辦地、獨覺地、菩薩地、如來地亦無所有不可得；極喜地無所有不可得，離垢地、發光地、焰慧地、極難勝地、現前地、遠行地、不動地、善慧地、法云地亦無所有不可得；五眼無所有不可得，六神通亦無所有不可得；如來十力無所有不可得，四無所畏、四無礙解、大慈大悲大喜大舍、十八佛不共法亦無所有不可得；三十二大士相無所有不可得，八十隨好亦無所有不可得；無忘失法無所有不可得，住舍性亦無所有不可得；一切智無所有不可得，道相智、一切相智亦無所有不可得；成熟有情無所有不可得，嚴凈佛土亦無所有不可得；菩薩大愿無所有不可得，菩薩神通亦無所有不可得；一切陀羅尼門無所有不可得，一切三摩地門亦無所有不可得；預流果無所有不可得，一來、不還、阿羅漢果、獨覺菩提亦無所有不可得；一切菩薩摩訶薩行無所有不可得，諸佛無上正等菩提亦無所有不可得。
善現！若於是處色無所有不可得，受想行識亦無所有不可得，如是乃至一切菩薩摩訶薩行無所有不可得，諸佛無上正等菩提亦無所有不可得，則於是處，一切如來應正等覺及諸菩薩摩訶薩眾、獨覺、聲聞、諸異生類亦無所有不可得。何以故？善現！以一切法自性空故。
復次，善現！住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，多有留難違害事起，令薄福者事不成就。如贍部洲有諸珍寶，謂吠琉璃、螺貝、璧玉、珊瑚、石藏、末尼、真珠、帝青、大青、金剛、虎珀、金、銀等寶，多有盜賊違害留難，諸薄福人求不能得。甚深般若波羅蜜多無價寶珠亦復如是，住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，有薄福者多諸障礙，有諸惡魔為作留難。
具壽善現即白佛言：如是，世尊！如是，善逝！誠如圣教，甚深般若波羅蜜多如贍部洲吠琉璃等種種珍寶，多有留難，諸薄福人雖設方便，而不能得。住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，有薄福者多諸留難，雖有欲樂，而不能成。所以者何？有愚癡者，為魔所使，住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，為作留難。世尊！彼愚癡者覺慧微昧，不能思議廣大佛法，自於般若波羅蜜多甚深經典不能書寫、受持、讀誦、修習、思惟、為他演說，復樂障他書寫、受持、讀誦、修習、思惟、演說甚深般若波羅蜜多。
佛言：善現！如是！如是！如汝所說。有愚癡人，為魔所使，住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，為作留難。善現！彼愚癡者覺慧微昧，不能思議廣大佛法，未種善根，未於佛所發弘誓愿，為惡知識之所攝受，薄福德故，自於般若波羅蜜多甚深經典不能書寫、受持、讀誦、修習、思惟、為他演說，新學大乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，為作留難。善現！於當來世有善男子善女人等，覺慧微昧，善根薄少，為惡知識之所攝受，於諸如來應正等覺廣大功德不能信樂，自於般若波羅蜜多甚深經典不能書寫、受持、讀誦、修習、思惟、為他演說，復樂障他諸善男子善女人等，書寫、受持、讀誦、修習、思惟、演說甚深般若波羅蜜多，當知是人獲無量罪。
復次，善現！住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，多諸魔事為作留難，令所書寫、受持、讀誦、修習、思惟、為他演說甚深般若波羅蜜多事不成就，不能圓滿般若、靜慮、精進、安忍、凈戒、布施波羅蜜多，不能圓滿內空、外空、內外空、空空、大空、勝義空、有為空、無為空、畢竟空、無際空、散無散空、本性空、自共相空、一切法空、不可得空、無性空、自性空、無性自性空，不能圓滿真如、法界、法性、不虛妄性、不變異性、平等性、離生性、法定、法住、實際、虛空界、不思議界，不能圓滿苦集滅道圣諦，不能圓滿四靜慮、四無量、四無色定，不能圓滿八解脫、八勝處、九次第定、十遍處，不能圓滿四念住、四正斷、四神足、五根、五力、七等覺支、八圣道支，不能圓滿空、無相、無愿解脫門，不能圓滿菩薩十地，不能圓滿五眼、六神通，不能圓滿如來十力、四無所畏、四無礙解、大慈大悲大喜大舍、十八佛不共法，不能圓滿三十二大士相、八十隨好，不能圓滿無忘失法、住舍性，不能圓滿成熟有情、嚴凈佛土，不能圓滿一切陀羅尼門、三摩地門，不能圓滿一切菩薩摩訶薩行、諸佛無上正等菩提，不能圓滿一切智、道相智、一切相智，不能圓滿此等功德，皆由惡魔為作留難。
善現！住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，若無惡魔為作留難，復能圓滿般若、靜慮、精進、安忍、凈戒、布施波羅蜜多，乃至圓滿一切智、道相智、一切相智，當知皆是如來神力加護如是住菩薩乘諸善男子善女人等，令於如是甚深般若波羅蜜多書寫、受持、讀誦、修習、思惟、演說皆無障礙，亦令圓滿般若、靜慮、精進、安忍、凈戒、布施波羅蜜多，乃至圓滿一切智、道相智、一切相智。
復次，善現！現在十方無量無數無邊世界一切如來應正等覺安隱住持說正法者，亦以神力加護如是住菩薩乘諸善男子善女人等，令於如是甚深般若波羅蜜多書寫、受持、讀誦、修習、思惟、演說皆無障礙，亦令圓滿般若、靜慮、精進、安忍、凈戒、布施波羅蜜多，乃至圓滿一切智、道相智、一切相智。復次，善現！現在十方殑伽沙等諸佛世界不退轉地一切菩薩摩訶薩眾，亦以神力加護如是住菩薩乘諸善男子善女人等，令於如是甚深般若波羅蜜多書寫、受持、讀誦、修習、思惟、演說皆無障礙，亦令圓滿般若、靜慮、精進、安忍、凈戒、布施波羅蜜多，乃至圓滿一切智、道相智、一切相智。
復次，善現！如有女人，生育諸子，若五、若十、二十、三十、四十、五十、或百、或千，其母遇病，諸子各別勤求醫療，皆作是念：我母云何當得病愈，長壽安樂，身無眾苦，心離愁憂？諸子尒時競設方便，求安樂具，覆護母身，勿為蚊虻、蛇蝎、風熱、饑渴等觸之所侵惱，又以種種上妙樂具供養恭敬，而作是言：我母慈悲生育我等，教示種種世間事業，我等豈得不報母恩？善現！如來應正等覺亦復如是，常以佛眼觀察護念甚深般若波羅蜜多。何以故？善現！甚深般若波羅蜜多能生我等一切佛法，能與我等一切相智，能示世間諸法實相。十方世界無量無數無邊如來應正等覺安隱住持現說法者，亦以佛眼常觀護念甚深般若波羅蜜多。何以故？善現！甚深般若波羅蜜多能生十方無量無數無邊世界一切如來應正等覺所有佛法，又能與彼一切相智，能示世間諸法實相。由此因緣，我等諸佛常以佛眼觀察護念甚深般若波羅蜜多，為報其恩，不應暫舍。
何以故？善現！一切如來應正等覺所有靜慮波羅蜜多乃至布施波羅蜜多，皆由如是甚深般若波羅蜜多而得生故；所有內空乃至無性自性空，皆由如是甚深般若波羅蜜多而得現故；所有真如乃至不思議界，皆由如是甚深般若波羅蜜多而得現故；所有苦集滅道圣諦，皆由如是甚深般若波羅蜜多而得現故；所有四靜慮、四無量、四無色定，皆由如是甚深般若波羅蜜多而得生故；所有八解脫、八勝處、九次第定、十遍處，皆由如是甚深般若波羅蜜多而得生故；所有四念住乃至八圣道支，皆由如是甚深般若波羅蜜多而得生故；所有空、無相、無愿解脫門，皆由如是甚深般若波羅蜜多而得生故；所有五眼、六神通，皆由如是甚深般若波羅蜜多而得生故；所有如來十力乃至十八佛不共法，皆由如是甚深般若波羅蜜多而得生故；所有三十二大士相、八十隨好微妙色身，皆由如是甚深般若波羅蜜多而得生故；所有無忘失法、住舍性，皆由如是甚深般若波羅蜜多而得生故；所有一切陀羅尼門、三摩地門，皆由如是甚深般若波羅蜜多而得生故；所有一切智、道相智、一切相智，皆由如是甚深般若波羅蜜多而得生故；所有預流、一來、不還、阿羅漢果、獨覺菩提，皆由如是甚深般若波羅蜜多而得生故；所有菩薩摩訶薩行、諸佛無上正等菩提，皆由如是甚深般若波羅蜜多而得生故；所有預流、一來、不還、阿羅漢、獨覺、菩薩摩訶薩、諸佛世尊，皆由如是甚深般若波羅蜜多而得有故。
善現！一切如來應正等覺，已得無上正等菩提，今得無上正等菩提，當得無上正等菩提，皆因如是甚深般若波羅蜜多。由此因緣，甚深般若波羅蜜多於諸如來有大恩德，是故諸佛常以佛眼觀察護念甚深般若波羅蜜多。善現！住菩薩乘諸善男子善女人等，若能於此甚深般若波羅蜜多書寫、受持、讀誦、修習、思惟、演說，一切如來應正等覺常以佛眼觀察護念，令其身心得安樂，所修善業皆無留難。善現！住菩薩乘諸善男子善女人等，若能於此甚深般若波羅蜜多書寫、受持、讀誦、修習、思惟、演說，十方世界一切如來應正等覺皆共護念，令於無上正等菩提永不退轉。
尒時，具壽善現白佛言：世尊！如佛所說甚深般若波羅蜜多能生如來應正等覺一切佛法，能與如來應正等覺一切相智，能示世間諸法實相。世尊！云何如是甚深般若波羅蜜多能生如來應正等覺一切佛法，能與如來應正等覺一切相智，能示世間諸法實相？云何如來應正等覺從甚深般若波羅蜜多生？云何諸佛說世間相？
佛言：善現！甚深般若波羅蜜多能生如來應正等覺所有十力、四無所畏、四無礙解、大慈大悲大喜大舍、十八佛不共法，廣說乃至一切相智。善現！如是等無量無邊如來功德，皆從如是甚深般若波羅蜜多而得生長，由得如是諸佛功德，故名為佛。甚深般若波羅蜜多能生能與一切如來應正等覺如是佛法一切相智，是故我說甚深般若波羅蜜多能生如來應正等覺一切佛法，能與如來應正等覺一切相智，亦說如來應正等覺從彼而生。善現！甚深般若波羅蜜多能示世間諸法實相者，謂能示世間五蘊實相，一切如來應正等覺亦說世間五蘊實相。
時具壽善現白佛言：世尊！云何如來應正等覺甚深般若波羅蜜多說示世間五蘊實相？
佛言：善現！一切如來應正等覺甚深般若波羅蜜多俱不說示五蘊有成有壞，有生有滅，有續有斷，有染有凈，有增有減，有入有出，俱不說示五蘊有過去有未來有現在，有善有不善有無記，有欲界系有色界系有無色界系。所以者何？善現！非空、無相、無愿之法有成有壞，有生有滅，有續有斷，有染有凈，有增有減，有入有出，有過去有未來有現在，有善有不善有無記，有欲界系有色界系有無色界系。善現！非無生無滅，無造無作，無性之法，有成有壞，有生有滅，有續有斷，有染有凈，有增有減，有入有出，有過去有未來有現在，有善有不善有無記，有欲界系有色界系有無色界系。善現！一切如來應正等覺甚深般若波羅蜜多，如是說示五蘊實相，此五蘊相即是世間，是故世間亦無成無壞，無生無滅，無續無斷，無染無凈，無增無減，無入無出，無過去無未來無現在，無善無不善無無記，無欲界系無色界系無無色界系及無余相。
復次，善現！一切如來應正等覺皆依如是甚深般若波羅蜜多普能證知無量無數無邊有情心行差別。然此般若波羅蜜多甚深義中，無有情，亦無有情施設可得；無色，亦無色施設可得，無受想行識，亦無受想行識施設可得；無眼處，亦無眼處施設可得，無耳鼻舌身意處，亦無耳鼻舌身意處施設可得；無色處，亦無色處施設可得，無聲香味觸法處，亦無聲香味觸法處施設可得；無眼界，亦無眼界施設可得，無耳鼻舌身意界，亦無耳鼻舌身意界施設可得；無色界，亦無色界施設可得，無聲香味觸法界，亦無聲香味觸法界施設可得；無眼識界，亦無眼識界施設可得，無耳鼻舌身意識界，亦無耳鼻舌身意識界施設可得；無眼觸，亦無眼觸施設可得，無耳鼻舌身意觸，亦無耳鼻舌身意觸施設可得；無眼觸為緣所生諸受，亦無眼觸為緣所生諸受施設可得，無耳鼻舌身意觸為緣所生諸受，亦無耳鼻舌身意觸為緣所生諸受施設可得；無地界，亦無地界施設可得，無水火風空識界，亦無水火風空識界施設可得；無無明，亦無無明施設可得，乃至無老死，亦無老死施設可得；無布施波羅蜜多，亦無布施波羅蜜多施設可得，乃至無般若波羅蜜多，亦無般若波羅蜜多施設可得；無內空，亦無內空施設可得，乃至無無性自性空，亦無無性自性空施設可得；無四念住，亦無四念住施設可得，乃至無八圣道支，亦無八圣道支施設可得；如是乃至無如來十力，亦無如來十力施設可得，乃至無十八佛不共法，亦無十八佛不共法施設可得；無一切智，亦無一切智施設可得，無道相智、一切相智，亦無道相智、一切相智施設可得。善現！一切如來應正等覺甚深般若波羅蜜多，如是說示世間實相。