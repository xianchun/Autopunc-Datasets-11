所以者何？善現！一切法皆以空、無相、無愿為趣，諸菩薩摩訶薩於如是趣不可超越。何以故？空、無相、無愿中趣與非趣不可得故。善現！一切法皆以無起無作為趣，諸菩薩摩訶薩於如是趣不可超越。何以故？無起無作中趣與非趣不可得故。善現！一切法皆以無生無滅為趣，諸菩薩摩訶薩於如是趣不可超越。何以故？無生無滅中趣與非趣不可得故。善現！一切法皆以無染無凈為趣，諸菩薩摩訶薩於如是趣不可超越。何以故？無染無凈中趣與非趣不可得故。善現！一切法皆以無所有為趣，諸菩薩摩訶薩於如是趣不可超越。何以故？無所有中趣與非趣不可得故。
善現！一切法皆以幻、夢、響、像、光影、陽焰、變化事、尋香城為趣，諸菩薩摩訶薩於如是趣不可超越。何以故？幻、夢、響、像、光影、陽焰、變化事、尋香城中趣與非趣不可得故。善現！一切法皆以無量無邊為趣，諸菩薩摩訶薩於如是趣不可超越。何以故？無量無邊中趣與非趣不可得故。善現！一切法皆以不與不取為趣，諸菩薩摩訶薩於如是趣不可超越。何以故？不與不取中趣與非趣不可得故。善現！一切法皆以不舉不下為趣，諸菩薩摩訶薩於如是趣不可超越。何以故？不舉不下中趣與非趣不可得故。善現！一切法皆以無去無來為趣，諸菩薩摩訶薩於如是趣不可超越。何以故？無去無來中趣與非趣不可得故。
善現！一切法皆以無增無減為趣，諸菩薩摩訶薩於如是趣不可超越。何以故？無增無減中趣與非趣不可得故。善現！一切法皆以不入不出為趣，諸菩薩摩訶薩於如是趣不可超越。何以故？不入不出中趣與非趣不可得故。善現！一切法皆以不集不散為趣，諸菩薩摩訶薩於如是趣不可超越。何以故？不集不散中趣與非趣不可得故。善現！一切法皆以不合不離為趣，諸菩薩摩訶薩於如是趣不可超越。何以故？不合不離中趣與非趣不可得故。
善現！一切法皆以我、有情、命者、生者、養者、士夫、補特伽羅、意生、儒童、作者、使作者、起者、使起者、受者、使受者、知者、見者為趣，諸菩薩摩訶薩於如是趣不可超越。何以故？我乃至見者尚畢竟無所有不可得，況有趣非趣可得。善現！一切法皆以無我、無有情、無命者、無生者、無養者、無士夫、無補特伽羅、無意生、無儒童、無作者、無使作者、無起者、無使起者、無受者、無使受者、無知者、無見者為趣，諸菩薩摩訶薩於如是趣不可超越。何以故？無我乃至無見者尚畢竟無所有不可得，況有趣非趣可得。
善現！一切法皆以常、樂、我、凈為趣，諸菩薩摩訶薩於如是趣不可超越。何以故？常、樂、我、凈尚畢竟無所有不可得，況有趣非趣可得。善現！一切法皆以無常、無樂、無我、無凈為趣，諸菩薩摩訶薩於如是趣不可超越。何以故？無常、無樂、無我、無凈尚畢竟無所有不可得，況有趣非趣可得。善現！一切法皆以貪瞋癡事為趣，諸菩薩摩訶薩於如是趣不可超越。何以故？貪瞋癡事尚畢竟無所有不可得，況有趣非趣可得。善現！一切法皆以諸見趣為趣，諸菩薩摩訶薩於如是趣不可超越。何以故？諸見趣尚畢竟無所有不可得，況有趣非趣可得。
善現！一切法皆以真如、法界、法性、不虛妄性、不變異性、平等性、離生性、法定、法住、實際、虛空界、不思議界為趣，諸菩薩摩訶薩於如是趣不可超越。何以故？真如乃至不思議界尚畢竟無所有不可得，況有趣非趣可得。善現！一切法皆以不動性為趣，諸菩薩摩訶薩於如是趣不可超越。何以故？不動性尚畢竟無所有不可得，況有趣非趣可得。
善現！一切法皆以色受想行識為趣，諸菩薩摩訶薩於如是趣不可超越。何以故？色乃至識尚畢竟無所有不可得，況有趣非趣可得。善現！一切法皆以眼耳鼻舌身意處為趣，諸菩薩摩訶薩於如是趣不可超越。何以故？眼處乃至意處尚畢竟無所有不可得，況有趣非趣可得。善現！一切法皆以色聲香味觸法處為趣，諸菩薩摩訶薩於如是趣不可超越。何以故？色處乃至法處尚畢竟無所有不可得，況有趣非趣可得。
善現！一切法皆以眼耳鼻舌身意界為趣，諸菩薩摩訶薩於如是趣不可超越。何以故？眼界乃至意界尚畢竟無所有不可得，況有趣非趣可得。善現！一切法皆以色聲香味觸法界為趣，諸菩薩摩訶薩於如是趣不可超越。何以故？色界乃至法界尚畢竟無所有不可得，況有趣非趣可得。善現！一切法皆以眼耳鼻舌身意識界為趣，諸菩薩摩訶薩於如是趣不可超越。何以故？眼識界乃至意識界尚畢竟無所有不可得，況有趣非趣可得。
善現！一切法皆以眼耳鼻舌身意觸為趣，諸菩薩摩訶薩於如是趣不可超越。何以故？眼觸乃至意觸尚畢竟無所有不可得，況有趣非趣可得。善現！一切法皆以眼耳鼻舌身意觸為緣所生諸受為趣，諸菩薩摩訶薩於如是趣不可超越。何以故？眼觸為緣所生諸受乃至意觸為緣所生諸受尚畢竟無所有不可得，況有趣非趣可得。善現！一切法皆以布施、凈戒、安忍、精進、靜慮、般若波羅蜜多為趣，諸菩薩摩訶薩於如是趣不可超越。何以故？布施波羅蜜多乃至般若波羅蜜多尚畢竟無所有不可得，況有趣非趣可得。
善現！一切法皆以內空、外空、內外空、空空、大空、勝義空、有為空、無為空、畢竟空、無際空、散無散空、本性空、自共相空、一切法空、不可得空、無性空、自性空、無性自性空為趣，諸菩薩摩訶薩於如是趣不可超越。何以故？內空乃至無性自性空尚畢竟無所有不可得，況有趣非趣可得。善現！一切法皆以四念住、四正斷、四神足、五根、五力、七等覺支、八圣道支為趣，諸菩薩摩訶薩於如是趣不可超越。何以故？四念住乃至八圣道支尚畢竟無所有不可得，況有趣非趣可得。善現！一切法皆以苦集滅道圣諦為趣，諸菩薩摩訶薩於如是趣不可超越。何以故？苦集滅道圣諦尚畢竟無所有不可得，況有趣非趣可得。
善現！一切法皆以四靜慮、四無量、四無色定為趣，諸菩薩摩訶薩於如是趣不可超越。何以故？四靜慮、四無量、四無色定尚畢竟無所有不可得，況有趣非趣可得。善現！一切法皆以八解脫、八勝處、九次第定、十遍處為趣，諸菩薩摩訶薩於如是趣不可超越。何以故？八解脫乃至十遍處尚畢竟無所有不可得，況有趣非趣可得。善現！一切法皆以空、無相、無愿解脫門為趣，諸菩薩摩訶薩於如是趣不可超越。何以故？空、無相、無愿解脫門尚畢竟無所有不可得，況有趣非趣可得。
善現！一切法皆以三乘菩薩十地為趣，諸菩薩摩訶薩於如是趣不可超越。何以故？三乘菩薩十地尚畢竟無所有不可得，況有趣非趣可得。善現！一切法皆以五眼、六神通為趣，諸菩薩摩訶薩於如是趣不可超越。何以故？五眼、六神通尚畢竟無所有不可得，況有趣非趣可得。善現！一切法皆以陀羅尼門、三摩地門為趣，諸菩薩摩訶薩於如是趣不可超越。何以故？陀羅尼門、三摩地門尚畢竟無所有不可得，況有趣非趣可得。
善現！一切法皆以如來十力、四無所畏、四無礙解、大慈大悲大喜大舍、十八佛不共法為趣，諸菩薩摩訶薩於如是趣不可超越。何以故？如來十力乃至十八佛不共法尚畢竟無所有不可得，況有趣非趣可得。善現！一切法皆以三十二大士相、八十隨好為趣，諸菩薩摩訶薩於如是趣不可超越。何以故？三十二大士相、八十隨好尚畢竟無所有不可得，況有趣非趣可得。善現！一切法皆以無忘失法、住舍性為趣，諸菩薩摩訶薩於如是趣不可超越。何以故？無忘失法、住舍性尚畢竟無所有不可得，況有趣非趣可得。
善現！一切法皆以一切智、道相智、一切相智為趣，諸菩薩摩訶薩於如是趣不可超越。何以故？一切智、道相智、一切相智尚畢竟無所有不可得，況有趣非趣可得。善現！一切法皆以預流、一來、不還、阿羅漢果、獨覺菩提為趣，諸菩薩摩訶薩於如是趣不可超越。何以故？預流果乃至獨覺菩提尚畢竟無所有不可得，況有趣非趣可得。善現！一切法皆以一切菩薩摩訶薩行、諸佛無上正等菩提為趣，諸菩薩摩訶薩於如是趣不可超越。何以故？一切菩薩摩訶薩行、諸佛無上正等菩提尚畢竟無所有不可得，況有趣非趣可得。
善現！一切法皆以預流、一來、不還、阿羅漢、獨覺、菩薩、如來應正等覺為趣，諸菩薩摩訶薩於如是趣不可超越。何以故？預流乃至如來應正等覺尚畢竟無所有不可得，況有趣非趣可得。如是，善現！菩薩摩訶薩為與世間作所趣故，發趣無上正等菩提。
善現！云何菩薩摩訶薩哀愍世間生死苦故，發趣無上正等菩提？善現！諸菩薩摩訶薩為得無礙自在神通，拔諸有情生死大苦，發趣無上正等菩提。善現！是為菩薩摩訶薩哀愍世間生死苦故，發趣無上正等菩提。
尒時，具壽善現白佛言：世尊！誰於如是甚深般若波羅蜜多能生凈信及生勝解？
佛告善現：若菩薩摩訶薩久於無上正等菩提發意趣求，精勤修習布施、凈戒、安忍、精進、靜慮、般若波羅蜜多，已曾供養百千俱胝那庾多佛，於諸佛所久修梵行，發弘誓愿，善根淳熟，無量善友攝受護念，乃於如是甚深般若波羅蜜多能生凈信及生勝解。
具壽善現復白佛言：世尊！若菩薩摩訶薩能於如是甚深般若波羅蜜多生於凈信及生勝解，是菩薩摩訶薩心何性？何相？何狀？何貌？
佛告善現：若菩薩摩訶薩能於如是甚深般若波羅蜜多生於凈信及勝解者，心以調伏貪瞋癡及遠離貪瞋癡，為性、為相、為狀、為貌。復次，善現！是菩薩摩訶薩心以調伏貪瞋癡及無貪瞋癡，遠離貪瞋癡及無貪瞋癡，為性、為相、為狀、為貌。善現！若菩薩摩訶薩成就如是性、相、狀、貌，心乃於如是甚深般若波羅蜜多能生凈信及生勝解。
時具壽善現白佛言：世尊！若菩薩摩訶薩能於如是甚深般若波羅蜜多生於凈信及生勝解，是菩薩摩訶薩當何所趣？
佛告善現：是菩薩摩訶薩當趣一切智智。
具壽善現復白佛言：世尊！若菩薩摩訶薩趣一切智智者，是菩薩摩訶薩能與一切有情為所歸趣。
佛告善現：如是！如是！如汝所說。若菩薩摩訶薩能於如是甚深般若波羅蜜多生於凈信及生勝解，是菩薩摩訶薩則能趣向一切智智；若能趣向一切智智，是則能與一切有情為所歸趣。
具壽善現復白佛言：世尊！是菩薩摩訶薩能為難事，謂擐如是堅固甲胄，我當度脫一切有情，皆令證得究竟涅盤。雖於有情作如是事，而都不見有情施設。
佛告善現：如是！如是！如汝所說。復次，善現！是菩薩摩訶薩所擐甲胄，不屬色，亦不屬受想行識。何以故？色乃至識皆畢竟無所有，非菩薩非甲胄故，說彼甲胄不屬色，亦不屬受想行識。是菩薩摩訶薩所擐甲胄，乃至不屬一切智，亦不屬道相智、一切相智。何以故？一切智、道相智、一切相智皆畢竟無所有，非菩薩非甲胄故，說彼甲胄不屬一切智，亦不屬道相智、一切相智。是菩薩摩訶薩所擐甲胄不屬一切法。何以故？一切法皆畢竟無所有，非菩薩非甲胄故，說彼甲胄不屬一切法。善現！是菩薩摩訶薩修行如是甚深般若波羅蜜多，能擐如是功德甲胄，謂我當度一切有情，皆令證得究竟涅盤。
時具壽善現白佛言：世尊！若菩薩摩訶薩能擐如是堅固甲胄，謂我當度一切有情，皆令證得般涅盤者，不墮聲聞及獨覺地。何以故？世尊！是菩薩摩訶薩不於有情安立分限，而擐如是堅固甲胄。
佛告善現：汝觀何義，作如是言：若菩薩摩訶薩能擐如是堅固甲胄，不墮聲聞及獨覺地？
尒時，善現白言：世尊！是菩薩摩訶薩非為度脫少分有情而擐如是堅固甲胄，亦非為求少分智故而擐如是堅固甲胄。何以故？是菩薩摩訶薩普為拔濟一切有情令般涅盤而擐如是堅固甲胄，但為求得一切智智而擐如是堅固甲胄，由此因緣，不墮聲聞及獨覺地。
佛告善現：如是！如是！如汝所說。
尒時，具壽善現白佛言：世尊！如是般若波羅蜜多最為甚深，無能修者，無所修法，亦無修處，亦無由此而得修習。何以故？世尊！非此般若波羅蜜多甚深義中而有少分實法可得名能修者及所修法、若修習處、若由此修。世尊！若修虛空，是修般若波羅蜜多；若修一切法，是修般若波羅蜜多；若修不實法，是修般若波羅蜜多；若修無所有，是修般若波羅蜜多；若修無攝受，是修般若波羅蜜多；若修除遣法，是修般若波羅蜜多。
佛告善現：修除遣何法是修般若波羅蜜多？
具壽善現白言：世尊！修除遣色，是修般若波羅蜜多；修除遣受想行識，是修般若波羅蜜多；修除遣內六處，是修般若波羅蜜多；修除遣外六處，是修般若波羅蜜多；修除遣內六界，是修般若波羅蜜多；修除遣外六界，是修般若波羅蜜多；修除遣六識界，是修般若波羅蜜多；修除遣我，是修般若波羅蜜多；修除遣有情、命者、生者、養者、士夫、補特伽羅、意生、儒童、作者、受者、知者、見者，是修般若波羅蜜多；修除遣布施波羅蜜多，是修般若波羅蜜多；修除遣凈戒、安忍、精進、靜慮、般若波羅蜜多，是修般若波羅蜜多；修除遣內空乃至無性自性空，是修般若波羅蜜多；修除遣真如乃至不思議界，是修般若波羅蜜多；修除遣苦集滅道圣諦，是修般若波羅蜜多；修除遣四念住乃至八圣道支，是修般若波羅蜜多；修除遣四靜慮、四無量、四無色定，是修般若波羅蜜多；修除遣八解脫、八勝處、九次第定、十遍處，是修般若波羅蜜多；修除遣空、無相、無愿解脫門，是修般若波羅蜜多；修除遣凈觀地乃至如來地，是修般若波羅蜜多；修除遣極喜地乃至法云地，是修般若波羅蜜多；修除遣五眼、六神通，是修般若波羅蜜多；修除遣如來十力乃至十八佛不共法，是修般若波羅蜜多；修除遣三十二大士相、八十隨好，是修般若波羅蜜多；修除遣無忘失法、住舍性，是修般若波羅蜜多；修除遣陀羅尼門、三摩地門，是修般若波羅蜜多；修除遣預流果乃至獨覺菩提，是修般若波羅蜜多；修除遣一切菩薩摩訶薩行、諸佛無上正等菩提，是修般若波羅蜜多；修除遣一切智、道相智、一切相智，是修般若波羅蜜多。
佛告善現：如是！如是！如汝所說。復次，善現！應依如是甚深般若波羅蜜多觀察不退轉菩薩摩訶薩，若菩薩摩訶薩雖行般若波羅蜜多而無執著，當知是為不退轉菩薩摩訶薩。若菩薩摩訶薩雖行靜慮、精進、安忍、凈戒、布施波羅蜜多而無執著，當知是為不退轉菩薩摩訶薩。若菩薩摩訶薩雖行內空乃至無性自性空而無執著，當知是為不退轉菩薩摩訶薩。若菩薩摩訶薩雖行真如乃至不思議界而無執著，當知是為不退轉菩薩摩訶薩。若菩薩摩訶薩雖行苦集滅道圣諦而無執著，當知是為不退轉菩薩摩訶薩。若菩薩摩訶薩雖行四念住，廣說乃至一切相智而無執著，當知是為不退轉菩薩摩訶薩。
復次，善現！諸有不退轉菩薩摩訶薩行深般若波羅蜜多時，不觀他語及他教誡以為真要，非但信他而有所作，不為貪欲、瞋恚、愚癡、憍慢等法染污其心，亦不為彼之所牽引。諸有不退轉菩薩摩訶薩行深般若波羅蜜多時，不離布施波羅蜜多乃至般若波羅蜜多。諸有不退轉菩薩摩訶薩行深般若波羅蜜多時，聞說如是甚深般若波羅蜜多，其心不驚、不恐、不怖、不沈、不沒，亦不退舍所求無上正等菩提，於深般若波羅蜜多歡喜樂聞，受持讀誦，究竟通利，系念思惟，如說修行，曾無厭倦。當知如是不退轉菩薩摩訶薩前世已聞甚深般若波羅蜜多所有義趣，受持讀誦，如理思惟，精進修行，心無厭倦。何以故？由此不退轉菩薩摩訶薩聞說如是甚深般若波羅蜜多，其心不驚、不恐、不怖、不沈、不沒，亦不退舍所求無上正等菩提，於深般若波羅蜜多歡喜樂聞，受持讀誦，究竟通利，如理思惟，精進修行，心無厭倦。
具壽善現白佛言：世尊！若菩薩摩訶薩聞說如是甚深般若波羅蜜多，其心不驚、不恐、不怖、不沈、不沒，亦不退舍所求無上正等菩提，於深般若波羅蜜多歡喜樂聞，受持讀誦，究竟通利，系念思惟，精進修行，心無厭倦，是菩薩摩訶薩云何修行甚深般若波羅蜜多？
佛告善現：是菩薩摩訶薩相續隨順趣向臨入一切智智，應作如是行深般若波羅蜜多。
具壽善現白言：世尊！是菩薩摩訶薩云何相續隨順趣向臨入一切智智行深般若波羅蜜多？
佛告善現：若菩薩摩訶薩相續隨順趣向臨入空、無相、無愿、虛空、無所有、無生無滅、無染無凈、真如、法界、法性、不虛妄性、不變異性、平等性、離生性、法定、法住、實際、虛空界、不思議界、無造無作、如幻、如夢、如響、如像、如光影、如陽焰、如變化事、如尋香城，行深般若波羅蜜多，是為菩薩摩訶薩相續隨順趣向臨入一切智智行深般若波羅蜜多。
時具壽善現白佛言：世尊！如佛所說若菩薩摩訶薩相續隨順趣向臨入空、無相、無愿乃至如尋香城，行深般若波羅蜜多，是為菩薩摩訶薩相續隨順趣向臨入一切智智行深般若波羅蜜多者，是菩薩摩訶薩行深般若波羅蜜多時，為行色不？為行受想行識不？如是乃至為行一切智不？為行道相智、一切相智不？
佛告善現：是菩薩摩訶薩行深般若波羅蜜多時，不行色，不行受想行識；如是乃至不行一切智，不行道相智、一切相智。何以故？是菩薩摩訶薩所隨順趣向臨入一切智智，無能作者，無能壞者，無所從來，無所至去，亦無所住，無方無域，無數無量，無往無來。既無數量、往來可得，亦無能證。
善現！如是一切智智，不可以色證，不可以受想行識證；如是乃至不可以一切智證，不可以道相智、一切相智證。何以故？色即是一切智智性，受想行識即是一切智智性；如是乃至一切智即是一切智智性，道相智、一切相智即是一切智智性。何以故？若色真如，若一切智智真如，若一切法真如，皆一真如，無二無別。若受想行識真如，若一切智智真如，若一切法真如，皆一真如，無二無別。如是乃至若一切智真如，若一切智智真如，若一切法真如，皆一真如，無二無別。若道相智、一切相智真如，若一切智智真如，若一切法真如，皆一真如，無二無別。是故一切智智不可以色證，不可以受想行識證；如是乃至不可以一切智證，不可以道相智、一切相智證。
尒時，欲界、色界諸天，各持天上旃檀香末、多揭羅香末、多摩羅香末，復持天上嗢鉢羅花、鉢特摩花、拘某陀花、奔荼利花，遙散佛上，來詣佛所，頂禮雙足，卻住一面，合掌恭敬，白言：世尊！如是般若波羅蜜多最為甚深，難見難覺，不可尋思，超尋思境，微妙沖寂，聰敏智者之所能知，非諸世間皆能信受，即佛無上正等菩提。一切如來應正等覺於此般若波羅蜜多甚深經中，皆作是說：色即是一切智智，一切智智即是色；受想行識即是一切智智，一切智智即是受想行識。如是乃至一切智即是一切智智，一切智智即是一切智；道相智、一切相智即是一切智智，一切智智即是道相智、一切相智。所以者何？若色真如，若一切智智真如，若一切法真如，皆一真如，無二無別，亦無窮盡。若受想行識真如，若一切智智真如，若一切法真如，皆一真如，無二無別，亦無窮盡。如是乃至若一切智真如，若一切智智真如，若一切法真如，皆一真如，無二無別，亦無窮盡。若道相智、一切相智真如，若一切智智真如，若一切法真如，皆一真如，無二無別，亦無窮盡。
佛告欲界、色界天言：如是！如是！如汝所說。諸天當知！我觀此義，心趣寂，不樂說法。所以者何？此法甚深，難見難覺，不可尋思，超尋思境，微妙沖寂，聰敏智者之所能知，非諸世間皆能信受，所謂如是甚深般若波羅蜜多即是如來應正等覺所證無上正等菩提。諸天當知！如是無上正等菩提，無能證、非所證、無證處、無證時。諸天當知！此法深妙，不二現行，非諸世間所能比度。
諸天當知！虛空甚深故，此法甚深；真如甚深故，此法甚深；法界、法性、不虛妄性、不變異性、平等性、離生性、法定、法住、實際、虛空界、不思議界甚深故，此法甚深；無量無邊甚深故，此法甚深；無來無去甚深故，此法甚深；無生無滅甚深故，此法甚深；無染無凈甚深故，此法甚深；無知無得甚深故，此法甚深；無造無作甚深故，此法甚深；我甚深故，此法甚深；有情、命者、生者、養者、士夫、補特伽羅、意生、儒童、作者、受者、知者、見者甚深故，此法甚深；色甚深故，此法甚深；受想行識甚深故，此法甚深；如是乃至一切智甚深故，此法甚深；道相智、一切相智甚深故，此法甚深；一切佛法甚深故，此法甚深。
時諸天眾白言：世尊！此所說法甚深微妙，非諸世間卒能信受。所以者何？此深妙法不為攝取色故說，不為棄舍色故說；不為攝取受想行識故說，不為棄舍受想行識故說。如是乃至不為攝取一切智故說，不為棄舍一切智故說；不為攝取道相智、一切相智故說，不為棄舍道相智、一切相智故說；不為攝取一切佛法故說，不為棄舍一切佛法故說。世尊！世間有情多行攝取我我所執，謂色是我是我所，受想行識是我是我所；如是乃至一切智是我是我所，道相智、一切相智是我是我所。
尒時，佛告諸天眾言：如是！如是！如汝所說。此深妙法不為攝取色故說，不為棄舍色故說；不為攝取受想行識故說，不為棄舍受想行識故說。如是乃至不為攝取一切智故說，不為棄舍一切智故說；不為攝取道相智、一切相智故說，不為棄舍道相智、一切相智故說；不為攝取一切佛法故說，不為棄舍一切佛法故說。世間有情多行攝取我我所執，謂色是我是我所，受想行識是我是我所；如是乃至一切智是我是我所，道相智、一切相智是我是我所。
諸天當知！若有菩薩為攝取色故行，為棄舍色故行，為攝取受想行識故行，為棄舍受想行識故行；如是乃至為攝取一切智故行，為棄舍一切智故行，為攝取道相智、一切相智故行，為棄舍道相智、一切相智故行；是菩薩不能修般若波羅蜜多，亦不能修靜慮、精進、安忍、凈戒、布施波羅蜜多，如是乃至不能修一切智，亦不能修道相智、一切相智。
尒時，具壽善現白佛言：世尊！此甚深法能隨順一切法。世尊！此甚深法能隨順何等一切法？世尊！此甚深法能隨順般若波羅蜜多，亦能隨順靜慮、精進、安忍、凈戒、布施波羅蜜多。此甚深法能隨順內空，亦能隨順外空乃至無性自性空。此甚深法能隨順真如，亦能隨順法界乃至不思議界。此甚深法能隨順苦集滅道圣諦，此甚深法能隨順四念住，亦能隨順四正斷乃至八圣道支。此甚深法能隨順四靜慮，亦能隨順四無量、四無色定。此甚深法能隨順八解脫，亦能隨順八勝處、九次第定、十遍處。此甚深法能隨順空、無相、無愿解脫門。此甚深法能隨順凈觀地，亦能隨順種性地乃至如來地。此甚深法能隨順極喜地，亦能隨順離垢地乃至法云地。此甚深法能隨順五眼，亦能隨順六神通。此甚深法能隨順如來十力，亦能隨順四無所畏乃至十八佛不共法。此甚深法能隨順三十二大士相，亦能隨順八十隨好。此甚深法能隨順無忘失法，亦能隨順住舍性。此甚深法能隨順陀羅尼門，亦能隨順三摩地門。此甚深法能隨順預流果，亦能隨順一來、不還、阿羅漢果、獨覺菩提。此甚深法能隨順一切菩薩摩訶薩行，亦能隨順諸佛無上正等菩提。此甚深法能隨順一切智，亦能隨順道相智、一切相智。
世尊！此甚深法都無所礙。世尊！此甚深法於何無礙？世尊！此甚深法於色無礙，於受想行識無礙，如是乃至於一切智無礙，於道相智、一切相智無礙。
世尊！此甚深法無礙為相。何以故？世尊！虛空平等性故，真如平等性故，法界乃至不思議界平等性故，空、無相、無愿平等性故，無造無作平等性故，無染無凈平等性故。
世尊！此甚深法無生無滅。何以故？世尊！色無生無滅不可得故，受想行識無生無滅不可得故；如是乃至一切智無生無滅不可得故，道相智、一切相智無生無滅不可得故。
世尊！此甚深法都無足迹。何以故？世尊！色足迹不可得故，受想行識足迹亦不可得故；如是乃至一切智足迹不可得故，道相智、一切相智足迹亦不可得故。