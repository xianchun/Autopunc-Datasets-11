禪師名谷泉，泉南人也。少聰敏，性耐垢污，大言不遜，流俗憎之。去為沙門，撥置戒律，任心而行，眼蓋衲子，所至叢林輒刪去，泉不以介意。造汾陽，謁昭禪師，昭奇之，密受記莂。
南歸，放浪湘中，聞慈明住道吾，往省覲。慈明問曰：白云橫谷口，道人何處來？
泉左右顧曰：夜來何處火，燒出古人墳？
慈明呵曰：未在，更道看。泉乃作虎聲，慈明以坐具摵之，泉接住，推置繩床上；慈明亦作虎聲，泉大笑。
山有湫，毒龍所蟄，墮葉觸波，必雷雨連日，過者不敢喘。泉、慈明暮歸，時秋暑，捉其衣曰：可同浴。慈明掣肘徑去。於是泉解衣躍入，霹靂隨至，腥風吹雨，林木振搖，慈明蹲草中，意泉死矣。須臾，晴霽，忽引頸出波間曰：！
後登衡岳之頂靈峰寺，住懶瓚巖，又移住芭蕉。將移居保真，大書壁曰：予此芭蕉庵，幽占堆云處，般般異境未暇數，先看矮松三四樹，寒來燒枯杉，饑餐大紫芋，而今棄之去，不知誰來住。住保真庵，蓋衡湘至險絕處。夜地坐祝融峰下，有大蟒盤繞之，泉解衣帶縛其腰，中夜不見。明日，杖策徧山尋之，衣帶纏枯松上，蓋松妖也。又自後洞負一石像至南臺，像無慮數百斤，眾僧驚駭，莫知其來，後洞僧亦莫知其去，遂相傳為飛來羅漢。
嘗過衡山縣，見屠者斫肉，立其旁作可憐態，指其肉，又指其口，屠問曰：汝啞耶？即肯首。屠憐之，割巨臠置鉢中，泉喜出望外，發謝而去，一市大笑，而泉自若。
以杖荷大酒瓢，往來山中，中問：瓢中何物？
曰：大道漿也。自作偈曰：
我又誰管你天，誰管你地，
著個破紙襖，一味工打睡，
一任金烏東上，玉兔西墜。
榮辱何預我？興亡不相關。
一條拄杖一胡蘆，閑走南山與北山。
醉臥山路間，大雪起，作偈曰：
今朝甚好雪，紛紛如秋月。
文殊不出頭，普賢呈丑拙。
畜一奴，名調古，日令拾薪汲澗，或呼對坐巖石間，贈之以偈曰：
我有山童名調古，不誦經，不禮祖。
解般榾柮御冬寒，隨分衣裳破不補。
會栽蔬，能種芋，千山萬山去無懼。
阿呵呵！有甚討處？
慈明遷住福嚴，泉又往省之，少留而還，作偈寄之曰：
相別而今又半年，不知誰共對談禪。
一般秀色湘山，汝自匡徒我自眠。
慈明笑而已，乃令南公更謁泉。泉與語，驚曰：五州管內，乃有此匾頭道人耶！
南公夏於法輪，泉因寫偈招之曰：
一自與師論大道，別來罕有同人到。
如今拋卻老狂僧，卻去岣嶁峰頭坐。
大雪漫漫，猿聲寂寂，獨吟咏，自歌曲。
奇哉大道！知音難得。
孤云何日卻歸山，共坐庵前盤陀石。
南公譏其坦率，戲酬譏以偈曰：
飲光論劫坐禪，布袋經年落魄。
疥狗不愿生天，卻笑云中白鶴。
云峰悅公訪之，泉以偈贈之曰：
高才悅禪者，心如孩兒貌山野，
特特扶筇遠謁予，三年見之如初也。
不參禪，不問道，尋常只倡漁家傲，
禪人見渠冷如灰，渠見禪人淡如皁。
有結伴詣常寧，拜阿育王所藏舍利塔者，以偈贈之曰：
諸禪結伴游玉塔，靈蹤勝境將心劄。
歸來舉似看如何，何似狂僧無縫塔？
無縫塔，最難邈，豈同白玉受人踏？
五湖四海盡云犇，踏破幾多鞋共靸？
無縫塔，甚匼匝，若遇同人方始答。
忽然展手借樣看，便與攔腮鼓一搭。
嘉佑中，男子冷清妖言，誅泉坐，清曾經由庵中，決杖配彬州牢城。盛暑負土經通衢，擔說偈曰：
今朝六月六，谷泉被氣，
不是上天堂，便是入地獄。
言訖微笑，泊然如蟬蛻。闍維，舍利不可勝數，郴人塔之，至今祠焉。
禪師名全舉，汾陽昭公之嗣也。初住龍舒之法華寺，後移居白云之海會寺。為人精嚴，諒直飽參，汾陽特稱之。自出并汾，徧詣名山。初謁荊南福昌善禪師，善問曰：回互不回互？
對曰：總不與麼。
曰：為什麼巳吃福昌棒？
對曰：一家有事百家忙。
曰：脫空漫語。
對曰：調琴澄太古，琢句體全真。
又謁公安遠禪師，遠問：作麼生是伽藍？
對曰：深山藏獨虎，淺草露群虵。
曰：作麼生是伽藍中人？
對曰：青松蓋不帀，黃葉豈能遮？
曰：道什麼？
對曰：少年曾決龍蛇陣，老倒還聽稚子歌。
曰：一句兩句，云開月露作麼生？
對曰：照破祖師關。
又謁延壽賢禪師，賢問：海竭人亡作麼生？
對曰：毒虵不咬人。
曰：為何如此？
對曰：風引谿云斷，泉沖石徑斜。
又謁夾山真首座，真曰：還見麼？
對曰：萬事全無。
曰：還不見麼？
對曰：千般皆在手。
舉曰：首座未見澄散圣時如何？
曰：湖南、江西。
又問：見後如何？
曰：江西、湖南。
舉曰：卻共首座一般耶？
曰：打草虵驚。
對曰：終不捏怪。
又謁福嚴承禪師，承問：作麼生是圓融之相？
對曰：木人嶺上休相覷，石女谿邊更不迷。舉卻問：如何是福嚴圓融之相？
曰：老病尋常事，龍鍾沒好時。
又問：融即不問，如何是圓？
曰：法界廣無邊。
承曰：不圓不融時如何？
對曰：虛空無對面，鳥道絕東西。
又問：貍奴白牯卻知有，三世諸佛為什麼不知有？如何是三世諸佛不知有？
曰：只為太惺惺。
進曰：如何是貍奴白牯卻知有？
曰：爭怪得伊！
又謁石霜慈明禪師，慈明問：作麼生是向上一竅？
對曰：二竅俱明。
曰：還見七十二峰麼？
對曰：有甚掩處？
曰：道什麼？
對曰：今日觸忤和尚。慈明便打。
舉曰：作什麼？
曰：將謂是收番猛將，元來是行間小卒。
對曰：雅淡呈秋色，馨香噴月華。
又謁大愚芝禪師，芝問：古人見桃花，意作麼生？
對曰：曲不藏直。
曰：那個且從，這個作麼生？
對曰：市中拾得寶，比鄰那得知？
曰：上座還知麼？
對曰：路逢劍客須呈劍，不是詩人不獻詩。
曰：作家詩客。
對曰：一條紅線兩人牽。
曰：玄沙道諦當，又作麼生？
對曰：海枯終見底，人死不知心。
曰：恰是。
對曰：樓閣凌云勢，峰巒疊翠層。
又謁玉澗林禪師，林曰：北斗藏身事已彰，法身從此露堂堂，云門賺殺他家子，直至而今亂度量。曰：我作此偈，天下人不肯，上座肯麼？
對曰：爭敢？
曰：作麼生？
對曰：清晨升寶座，應不讓南能。
又謁棲賢諟禪師，問：如何是佛？
曰：張三李四。
進曰：意旨如何？
曰：胡餅有甚汁！
又謁五祖戒禪師，戒問：作麼生是絕羈絆底人？
對曰：反手把籠頭。
曰：卻是作家。
對曰：背鞭打不著。
曰：為什麼上來下去？
對曰：甚處見上來下去？戒便打。
舉曰：一言無別路，千里不逢人。
又謁翠峰素禪師，素曰：風穴道：嘶風木馬緣無絆，背角泥牛痛下鞭。如何？
對曰：翻身師子生獰甚，誰敢當頭露爪牙？
曰：放汝一線道。
對曰：七顛八倒。
曰：收。
對曰：了。
又謁雪竇顯禪師，顯問：牛吃草？草吃牛？
對曰：回頭欲就尾，已隔萬重關。
曰：應知無背面，要須常現前。
對曰：驗在目前。
曰：自領出去。
又謁西湖西峰庵主，主曰：絕頂西峰路，峻機誰敢攀？超然凡圣外，瞥隔兩重關。
舉便問：如何是兩重關？
曰：月從東出，日向西沒。
對曰：庵主未見明招時如何？
曰：滿盞油難盡。
進曰：見後如何？
曰：多心易得乾。
舉機辯如電砰雷射，不可把玩，諸方畏服，號舉道者。自住持，多夜參，曰：諸上座！吾門之事，多少奇特，擁之不聚，推之不散，可謂活鱍鱍地，只欠承當在。雖然如此，有一人不肯在，且道不肯底人具什麼眼目？若於遮甄別得出，山僧讓禪床與上座；若也甄別不出，擲拄杖云：看取！
又曰：僧家以寂住為本，豈可觀州獵縣，看山門境致過時？蓋為生死事大，所以古人到一處所，見個村院主，也須問過。如今兄弟往往蹉過，不肯遞相博問。昔龍牙問德山鑒公：仗劍取師頭時如何？鑒便引頸。龍牙曰：頭落也。鑒便休去。莫是德山無機鋒麼？為當別有道理？良久，曰：德山引頸，龍牙獻劍。
舉歿時，七十余，塔於海會。
贊曰：無為子曰：生者，人之所貴；死者，人之所畏；恥者，人之所避。而泉不貴其貴，不畏其畏，不避其避，此其所以如是，吾不知其真，吾不知其偽，將質之於天地。方是時，叢林以肅嚴相尚，沙門以修潔相高，一有指目，重為媿恥，故泉有以矯之耳！其號泉大道，若非茍然。舉公名著叢林，如薛仁貴著白袍，西平王著錦帽，真勇於道者也。