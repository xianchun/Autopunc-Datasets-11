進上座事我十年，不動竿頭，每為齩破拇指。夏初，入大雄室，聞舉一歸何處話，直下透脫。須念自利易，利人難，深心大心，終身誓居學地。所謂證無量圣身，猶未是泊頭處也。
禪和家，善用心難；善用心的，得正悟難；得正悟的，打脫見地難；打脫見地的，不走作難。翻此四難為四易，則自利利他，一切了辦。
古人道數十年尚有走作，或云我數十年方打成一片。成片者無論矣，未成片者，但把曹谿云什麼物恁麼來隨時覺察，管教衲僧行處如火消冰。
余生平無甚長處，只不記古今只言片字；生平亦有自負處，不學他諸方佛法世法。噫！安得不記人言句者，聆我斯言乎？書付行岳，以示千百年知音者。
在堂中不要學佛學法，辯古明今，當毒眼孤劼，無佛無祖，無人無己，放出蓋天蓋地志氣來，東拂于逮橫身，西瞿耶尼展腳，南贍部洲啜飯，北欎單越撒溺。語默超越常情，動止迥殊舊習，天神捧華無路，人鬼覷捕無門。果能如是，不變不雜，等閑舉起，鈍刀子也能殺，也能活，也能照人肝膽，也能稱人伎倆。把從上千七百老古錐遺下一言半句，或是作家相見，或是出格提持，或嚴密，或危險，或泥中有刺，或沙無油，或人目為誵訛，或人目為奇特，千岐萬別，駭狀奇音，逢著個鈍刀子，自然如庖丁之解牛，由基之繞樹，豈他穿窬擔板，亂統支離者，可同年而語哉？然猶未也，并知山僧與麼庭訓，亦是憐兒不覺丑，方是有氣性衲子。祖師云：行解相應，名之曰祖。又曰：明道者多，行道者少。如斯料簡，豈是等閑？今時有等無忌憚者，擬為佛祖苗裔，得些見地，全不修省，難免道力不勝業力，又安望其透末後句，向上關哉？戒之勉之。
長沙岑禪師，因秀才看千佛名經，問曰：百千諸佛，但見其名，未審居何國土？還化物也無？岑曰：黃鶴樓崔顥題後，秀才還會題也未？曰：未曾。曰：得閑題取一篇好。如斯答話，非大有福慧人不能。
一誓不與本分間隔，作一佛事，乃至一稱一禮；一誓不與本分間隔，為一人，乃至交一言；一誓不與本分間隔，閱一書，作一字；一誓不與本分間隔，一坐立，一譚笑。
客問：學道如何不蹉路？
曰：善哉斯問！世之不參涅盤堂禪者，難乎其不蹉路矣。雖然，當今傳法者徧界，方行等慈，不擇凈穢，開闡無遮，度諸疑謗，先進者以廣接為心，後進者以易入為事，知名盛而實衰，辯名似而實非者，難道全無，敢謂罕有。吾言之安足為人重，而可與子深言之也哉？客固請。
曰：如子之不以人廢言，吾姑與子漫言之。學道欲無首越之燕之嘆，第一、須發心諦當。或志小見近，圖作世間善人，只消讀治世圣賢之書，行治世圣賢之事，或遵行如來權教法門，助其修省，亦有益無損。若欲究竟出世無上妙道，當顓為生死始得。顓為生死，則博聞強記如慶喜，一問十答如香嚴，百鳥銜華如牛頭，千指遶座如夾山，尚須舍己從人，況降斯而下者乎？不為生死，必尚知見，此道不屬知見；不為生死，必務功能，此道不屬功能；不為生死，必慕豪放，此道不屬豪放。一尚知見，務功能，慕豪放，則非愚即狂，成魔落外，善因而招惡果，多自不顓為生死學道者而成，豈不一蹉永蹉哉？
第二、須工夫諦當。既為生死發心學道，可不返躬自省？果能具大根器，一聞千悟也未？若也未能，須參一句話頭，一日不透一日參，一月不透一月參，一年不透一年參，一生不透一生參，今生不透來生參，永無退失，永無改變，方謂之諦當工夫。參定一句話頭，便是斬知見稠林之利刃，渡生死苦海之慈航，解雜毒入心之圣藥，指萬古迷津之導師，不集善而自集，不斷惡而自斷，不持戒而自戒，不習定而自定，不修慧而自慧，不課佛而自課，不誦經而即誦，不求生勝處而自生勝處，不求多善友而自多善友，本不求譽，亦莫可毀。如是顓一，如是精進，如是久遠，縱未發明，亦現在可為後學規模，將來必得佛祖心髓。儻名色為生死學道而起傍疑，求別助，生異見，多外騖，憚艱辛，喜快便，管教百妄交集，其蹉可勝言哉！
第三、須悟處諦當。既顓為生死，純一參究，必待工窮力極，時至理彰，命根斷，本來面目現，不疑生死，不疑古今，不墮坑落塹，不強作主宰，不認識神，不陷空豁，不涉矯亂，不入邪師圈繢，不犯明眼料簡。儻魚目為珠，瞌睡當死，以鹵莽承當為有力量，以硬差排為不疑，以粗放狂亂為大機大用，以顢頇為透脫無余，竿頭宜進而不進，言句應參而不參，不煩穿鑿而穿鑿，不可抹殺而抹殺，入門一蹉，異解雜陳，所謂可痛哭流涕，長太息者，非此類乎？
第四、須師承諦當。非但無真傳杜撰阿師，不可承虛接響，即沿流不斷者亦須察其行實。不擔條斷貫索，謬自主張，蹉過師家相為處否？不孤負師家腦後深錐否？洞明從二綱宗否？不施為偏重，瞎人眼目否？若無真正作家宗師為之打瞎頂門眼，奪卻肘後符，則雖有實悟，自了則可，為人則禍生。儻若己見既偏，投人又謬，自方空豁，復向瞎棒瞎喝下似水合水，如空合空，謬執金剛寶劍斬盡一切，為實不知我王庫內無如是刀，盲引眾盲，江河日下。或自入處廉纖，沾著邪知惡解家滋味，邪毒入心，如油入面。更或不知錯認，漫云自肯，不受人究竟，謂之不被他轉卻。又或云我見處是的，只要行履了。此等何足掛之齒頰？
第五、須末後諦當。末後一句，始到牢關。靈龜負圖，自取喪身之兆。不透末後牢關，而言得大機大用；不透末後牢關，而言具本分草料，其不為粗惡狂徒者，鮮矣！不透此關，有正悟者，猶可為一時唱導之師。如無正悟，不知有此關者，其於古人參悟與悟後重疑，不移前作後，指悟為迷者，鮮矣！謗先圣，悞後人，皆由不知向上一關，可不畏懼乎？自利不全，利人不足，皆由不透向上一關，可不惕厲乎？
第六、須修道諦當。雖發心諦當，工夫諦當，悟處諦當，師承諦當，末後透脫諦當，更須自己覺察是頓悟頓修根器否？是果地善知識否？打成一片，速於香林否？不走作過涌泉否？現業流識凈盡否？事事無礙否？行解相應，名之為祖，試看先宗是何標格？
第七、須為人諦當。不可有實法與人，不可騙人，云有方便，助汝易入，不可教人不參死話頭，決要人真參，決要人實悟，決要人悟後達向上關棙，決以見性謂之悟，不可輕意牢籠人。於人認識之謬，哄云有省，於人向念未生時，認妄為真，印云有入，圖一時門庭熱鬧，不顧展轉誤賺，邪法縱橫，病發於此，寧絕嗣，不亂傳，方謂之為人諦當。前六種不諦當，則自錯；後一種不諦當，則錯人。良藥苦口，忠言逆耳，憐子請之，誠而示之，甚弗輕以語人。
僧問：如何是函蓋乾坤句？
師鼓腹云：我容得你者些人萬萬千。
進云：如何是截斷眾流句？
師云：趕得你無腳跑。
進云：如何是隨波逐浪句？
師云：容你在者立片時。
師問僧：玄沙是汝虎話，你如何會？
僧舒五指云：牙爪齊露。
師便打，復示偈云：
生平不出嶺，一語古今傳。
明眼人難會，君須向上看。
師問僧：向父母未生前道將一句來。
進云：八角磨盤空走。
師指香盒云：者是什麼？
僧擬議，師便打，僧無語。師云：真誠莫作小兒嬉。
問行堂云：飯桶多少達磨眼睛？堂罔措。
問火頭：三世諸佛向火焰說法，還端的也未？頭亦罔措。
師指傍立一僧云：惟有者個師僧解答話。便歸方丈。
園頭問：和尚病好了麼？
師云：我從來不病，有何好不好？
進云：某甲不能親近得和尚。
師云：我日日在你園中。
退庵呈世尊拈花頌云：
倚天長劍露鋒鋩，拈出何人敢近傍？
潦倒飲光輕觸著，面門血濺太郎當。
師云：只見錐頭利，不見鑿頭方。
進云：卻被和尚看破。
師面壁云：誰人知此意？令我憶龐公。
僧問：如何是有拄杖子與拄杖子？
師云：長安風月貫今昔，那個兒童摸壁行？
進云：如何是無拄杖子奪卻拄杖子？
師云：多少人飯籮邊餓死。
師還江上度親，張靜涵老居士過訪十方庵，話次，伸問：塵勞中如何得本？
師云：居士者一問從那來？士無語。
師云：昔云棲大師雖不主持宗門，指示人參究卻甚諦當。嘗盛稱人著迷之妙，末後提撕之云：須看者段光明從何處流出。於此著眼，便是得本之捷徑。
士云：如何用力？
師云：者個代居士不得。
師一日入庫房，指團子問庫頭：吸盡西江即不問你，試吞卻者兩籮團子看。
進云：吞卻了也。
師云：大眾吃個什麼？頭答不契。
師自代云：樂則同歡。
僧問：不與萬法為侶的是誰？
師云：桌子、板凳。
韞荊璧入精進三，次日上方丈云：某有個見處。
師云：狗子為甚無佛性？
韞拳師肋下云：一向在趙州處落節，今日在和尚處拔本。師便推出。
次日復入，師云：盡大地火發，得何三昧不被燒卻？
進云：特來度夏。師便喝。
璧呈頌云：
圓似滿月圓，寬同太虛寬。
歷劫無姓氏，從來絕躋攀。
圣凡由此出，剎海在伊安。
始終無變異，觸處善隨緣。
師云：還會適來一喝麼？璧便出。
師從龍淵歸，問侍司云：你十二時中還見念頭起處麼？
進云：念頭了不可得，更覓什麼起處。
師云：我適來見一塊石，有九十九條縫。
師與一秀才話次，謂云：你合會得天地同根，萬物一體。
進云：某甲何嘗不會？
師云：為甚殺生食肉？
修殿公務作禮，師云：釋迦老子向灰瓦上轉大法輪，什麼人得聞？眾無語。
師云：好生看取。
壁侍司作禮云：請和尚答一轉語。
師云：問將來。
進云：聞的事作麼生？
師云：逼塞虛空無縫殿，東西南北月輪紅。
江上歸，師問眾云：大地無寸土是什麼人境界？
一僧進云：和尚家風。
師云：如何大地無寸土是山僧家風？僧不能答。
師代云：常州、湖州、杭州。
僧問：大地山河即不問，一毛頭上事如何？
師云：吞取七個八個。
進云：不會。
師云：吐卻兩個三個。
僧問：如何是萬法歸一？
師云：天圓地方。
進云：一歸何處？
師云：地方天圓。
僧問：百千法門，無量妙義，如何是第一義？
師云：橫七豎八。
問：如何是本來面目？
師舉扇示云：不得喚作扇。僧禮拜。
師云：伶俐衲僧。
問：前不得後不得時，如何是出身處？
師云：前去佛殿，後去東司，為甚不得？
問僧：父母未生前道來。
僧以手外拱云：遍界不曾藏。
師云：遍界不曾藏，因甚偏向那邊？僧無語。
師云：何不道某甲指東畫西？
僧參，師云：承你遠來，無可供養，將五間禪堂與你一口吞卻。
進云：大地無寸土，吞個什麼？
師云：多少人恁麼道，苕帚柄也要打三十。
僧問：一塵透脫，千界光輝，為甚十圣三賢不明斯旨？
師云：你莫管他十圣三賢，且道虛空作麼生證？
進云：覓虛空了不可得。
師云：恰是。
進云：和尚是大善知識。
師云：正要你檢點。
僧擬議，師云：直透萬重關，莫住青霄。
師問圓證堂寮主云：香爐幾時成佛？
進云：成佛久矣。
師云：昨夜被虛空壓碎，你還知麼？
僧擬議，師云：脫空妄語漢。
師云覆庵歸，侍司中路接，師云：你來得遲，將前面遠山與你作點心。
侍擬議，師以拄杖驀面劃一劃，云：再加一分錢。
進云：也不得將別人家物作人情。
師云：不但錢，點心也消受不起。
舉：趙州問南泉：知有的人向甚處去？泉云：山前檀越家作一頭水牯牛去。州作禮云：謝師指示。泉云：昨夜三更月到牕。
雪中春色梅梢見，黃鳥聲聞意氣新。意氣新，誰知黃鳥笑聲頻？說與風流明敏者，眼從今日碧，華自去年馨。
舉：歸宗常禪師，素與南泉同行，忽一日相別，煎茶次，南泉問曰：從來與師兄商量語句，彼此已知，或後有人問畢竟事，作麼生？宗曰：者一片地，大好筑庵。泉曰：筑庵且置，畢竟事作麼生？宗打翻茶銚便起。泉曰：師兄吃茶了，普愿未吃。宗曰：作者個說話，滴水也難消。
賓則始終賓，主則始終主。金鎚各逞藏鋒技，父子不傳，兄弟同氣。和烟搭在玉欄干，上苑垂楊鳥深處。
舉：陸亘大夫向南泉云：肇法師也甚奇怪，解道：天地與我同根，萬物與我一體。泉指牡丹華云：大夫！時人見此一株華，如夢相似。
一枝華發十分春，睹徹根源把玩新。堪羨大夫打失鼻，共來笑傲古今人。
舉：僧問疏山禪師：如何是法身？山云：枯樁。如何是法身向上事？山云：非枯樁。
一拳拳倒黃鶴樓，一踢踢翻鸚鵡洲。有意氣時添意氣，不風流處也風流。
舉：慈明祖師，僧問：鬧中取靜時如何？云：頭枕布袋。
悟入汾陽，鞋穿足裂，塞卻口門，出廣長舌。
如鐘在，小大徐疾，有扣斯應，渾身金石。
三玄彈指，四看語默，易知難會，易見難識。
蓮棹洛伽，云開兜率。
鼎立三峰勢插天，嶺門雖辟白云連，飛鴻傳得人間信，石壁難依過別川。
隱居風范依然在，說法堂前任草生，莫謂門庭能闃寂，從來此道少人行。
澄江有山孰多僻？敔山兩灣蒼翠積，澄江有水孰多情？敔山前後敔水平。
當年一身澹如水，夜隨明月過深林，化山擬作推蓬室，扁舟乘興堪深入。
汝今為我先去住，庵傍閑地多栽芋，忘世情懷爾我同，茅鐮鐵钁振先風。
得人不在門如市，猶憶當年面壁翁。
見道誰修道？忘山好住山。雪深巖屋老，百衲一身閑。
重巖之下，茅屋耽耽，有幽人兮，雪立冰餐。
好山如畫畫如山，紅葉村村杖笠閑，看到桃華成一笑，再來云外訪柴關。
多年黃葉類形骸，此日徘徊誰偶諧？麻衣草履食接氣，象骨崖前呼再來。
千峰絕頂尖頭屋，草薦柴床火一爐，三十年中無一事，諸方何處覓潛夫？
枝枝葉葉月，疏疏密密風，誰共蹋流水，倚杖石橋東？
星高月曉，松雨滿衣，西岡危坐，嗒然忘歸。
月浸千山冷，風鳴萬木清，一聲村外犬，客路有人行。
荒涼苔壁寺，孤冷草堂人，雨後舒長望，庭泥虎新。
廣修供養事如何？百沸清泉上佛陀，早色爭妍排闥入，鶯啼古木梵音多。
對鏡吾非昔，捫懷志自新，何林一枝別，蔭我雪霜身？
空階柏子落，饑鳥入門來，千尺危巖下，梅花幾樹開？
荒闊三千路，高閑一萬人，當年冰畔石，遲我未歸身。
澹蕩寒煙古木，孤懸雪浪輕帆，只在尋常行處，杳然萬壑千喦。
一葉千谿水，三盂六月霜，逢人不舞棹，高臥對斜陽。
潛形餐柏實，放目看梅花，何處忘機客，同來灌古畬？
臨溪茅屋臨檐樹，雞犬依依水國村，虞夏平成風化永，江南江北共林園。
池上有小舟，舟中虛胡床，我心久忘世，愧未使世忘。
水上舟如織，人間事若蕉，無為與無欲，誰共我逍遙？
寄形天地間，飲食唯接氣，翛然等個人，明此澹泊意。
松樹三長四短，石臺七高八低，坐來夕陽在樹，歸去月落峰西。
譬如木偶人，鼓歇索亦住，山僧動與靜，請問諸露柱。
正是千山紅葉時，摩挲石壁好題詩。百年嚼蠟能多味，分取松根帶露葵。
床頭懸瀑布，塔頂長苔衣，一住不復入，高寒到乃知。
萬里晴空誰共？三春花柳爭游，王孫醉眠芳草，何似漱石枕流？
我有蓮舟一葉，沙城芥劫全收，高歌唾壺擊破，童稚出沒洪流。
胸中無一事，終日坐閑閑，睡起摩挲腹，山間與水間。
登山造極，步自此始，有懷君子，行遠本邇。
山中有佳月，宜人終夜看；山中有好風，解衣可盤桓。
泉鳴千嶂寂，松靜一濤寒。永日鳥相喚，清秋蟲自紈。
解聽紫芝曲，喬木在層巒。活埋與斷壁，千古仰金蘭。
時哉石梁雉，雪飲且霞餐。
年來漸覺精神復，老去偏知日月閑，飽飯安眠無一事，椎鳴隨眾看秋山。
山中流水寂無聲，枯木生花別有春，若個到來知解絕，紅爐分取萬年冰。
面目分明徧界親，偏於此地受恩深，三更月下低徊立，恍是當年侍拂巾。
先錄法濟十咏之一，有此名。
松根時獨坐，花雨不從栽，憶昔別峰侍，無言聲似雷。
本是矜矜自了僧，飽餐安寢別無能，酬恩報祖雄明哲，斗室焚香懷古人。
一盋霜華半榻云，無求無喜亦無嗔，三更對月開扉坐，慚愧焚香侍立人。
臥倚青山飯白云，谿聲鳥語共晨昏，空庭有隙栽蘭蕙，緘戶無蹊入怨恩。
尋常入望驚殊絕，何意全身住此中？傳語巖棲木石侶，時時放眼識云松。
一谿銀鳳玉龍騰，想見霜華此得名，步到上方忘藥石，勞他從者請頻頻。
枕流石上枕流臺，到者教君悔晚來，白鷺群飛千雪，洪鐘大扣萬山雷。
花滿寒庭月滿林，巡寮未半欲三更，到門且莫掀簾入，愛此樓前布水聲。
交道江河下，於公見古人，素心千里月，青目一山晴。
澹黃微綠拂疏風，到處垂楊適我慵，覓得小舠瓜子大，一帆漂渺水云中。
愛柳無如我，摩挲玩歲年，旅堂忘岑寂，一樹適垂軒。
風聲雨聲，聲聲入耳；花色草色，色色幽妍。
在在是居士菩提場，物物是居士正法眼，事事是居士菩薩行，步步是居士那伽定，使十二時，不為十二時使，轉一切境，不為一切境轉，斯為道人。若一處光不透脫，一時光不透脫，即本分不透脫，須刻刻向父母未生前絕思惟，無依倚。既恒且密，時至道成，冷眼圓明，方知在在是菩提場，物物是正法眼，事事是菩薩行，步步是那伽定，使十二時，不為十二時使，轉一切境，不為一切境轉，此言不欺人也。居士心光，時注天目；居士慧性，不昧古今；居士至行，大建法幢。奉復，不覺縷縷。
問：為人容易做人難，敢問為人之道。
師云：己所不欲，勿施於人。
問：何為知生？何為知死？
師云：知所從來為知生，知所從去為知死。
問：臨去時，心不顛倒，意不散亂，在何處捉摸？
師云：驗在目前。
師復云：居士真為生死，須知制心一處，無事不辦。但勤持藥師如來萬德洪名，持到持而無持，徹見念未生前本來面目，則率性而行，頭頭是道。所謂發而皆中節，天下之達道也。如是方能了生脫死，方可出死入生。何謂了生脫死？如太虛空，先天地而生，後天地而不老。何謂出死入生？譬如大海，日照光明生，風來波浪起。到此則去來自在，夭壽不二。又臨去時作得主，有二種：徹見本來面目，則了知生死不相干，如上所云。若未見本來面目，勤持藥師如來，則臨命終時，八大菩薩接引，上生極樂世界，入不退地，見佛明心。因切問虔請，不覺縷縷。
開了兩片皮，只是粥飯罐，當世有與麼人，山僧禮他三拜。
憎愛胸中盡，是非眼底空，泥牛入海後，聚散問漚風。
行腳高士，須向聲色睡眠，聲色坐臥始得。山谷云：東坡文字語言，歷劫贊揚，有不能盡。吾於溈山亦云。戊子春二日，荊邸書。
野鴨子，知何許？馬祖見來相共語，話盡云山水月情，依然不會還飛去。卻把住，道！道！頌出雪竇真能於法自在，匪夷所思，如清光匝地，猶戽夜塘。以盡所欲言而妙此卻把住，道！道！以不完題而妙盡所欲言，如千雷并吼易；不完題，如千日并照難。偶閱之，直欲擊碎唾壺。
日中一食，樹下一宿，世尊模范如是。一語不投，折葦渡江，少林九年，終日面壁，鼻祖標格何如？
丁亥十一月朔，著新絮襖，飽領本庵香飯，飯余展足熟睡，皆行腳經年未曾有事。睡起一趺，晚晴快人，遺景在屋，庭東大樹，茂綠未衰，殊映日溢目。忽憶十五年前，侍先師烏峰竹齋，瞌睡起，書牎浣壁時。復憶甲戌秋，先師遷吳興報恩，是日結冬，破屋敗垣，炊巾滿谷，群賢臥草，眠霜冰骨，老人支枯藤，指點磚頭瓦礫，為諸人闡最上機。余時獨處江干，野色無垠，天光連水，曾和老人寄示偈云：
師辟山頭宇，吾撐水上門，
腳仝蹋實地，眼獨空叢林。
小兒無繩尺，曠蕩之言，不謂至今多人成誦，昨便鴻南去，拈句寄重監院，高歌天地外，穩臥雪霜中，他日憶此，更作何狀？
大雄道人，廿年來炊冰煮雪，接納諸方，能三十夏不憚寒苦者，敢保出他人一頭地。巖子能否？
參禪悟難，既悟已，忘悟難。且道忘悟的人何如？巖子道看。
此事極平易，極欺人，等閑看得平易者，此最受人欺者也。戒之哉！
多見人在殼漏子譚蓋天蓋地之道，徒自欺耳。蓋天蓋地者，能把殼漏子作涂毒鼓撾。
近年少至性衲子，蓋稍有見處，不能出頭天外，全體受用，多以名利熏心，學文字語言。還知但患不成佛，不怕佛不解說法麼？筆此蜆子和尚，卓立紙末。
吾有三師：父師、母師、師師。父師生我眼，師師開我眼，母師護我眼。父師身示無常，此生我眼者也；師師了我生死，此開我眼者也；母師勖我證果，此護我眼者也。三師皆有大因緣，使我悚然省，豁然開，惻然痛，吾何修而得此三善知識師也？噫！吾於荊溪磬山開此眼，於江上水關忘此眼，於吳興草堂保此眼，不知何年得真不負三師也？
有客躡而問曰：忘矣，何用保為？
曰：此非汝所知也，保矣，更俟何年不負？
師曰：此非汝所知也，待汝證果地涅盤，與汝共報難報之恩可也。雖然，父師、母師，出離之緣，皆賴師師。師乎！師乎！粉骨碎身未足酬，將此身心奉塵剎。潛子苫次草述，時乙未九月戊戌。
潛子早失太山之仰，不獲徧任兩序列職。壬辰夏，報恩乏住持，供先老人方丈重歸侍室，首修殿公務，攝客司，諸禪極不安，潛子有余樂也。向志夙夜守塔，每為事奪，適寓監院寮後軒，篝燈正當寶峰塔下，漏下三十刻，聞雪起立，不禁清絕。向於磬山有生平徼幸處，千古快心時之句，此際是第二番境界。時壬辰十一月癸巳。手書所用破硯，猶是二十年前記室舊物，并記。
近日學者有二病：一等弄聰明，習外學；一等守愚抱拙，般若不清楚。二者皆不可與言道。不識一丁者，必如六祖方可；不撥文字者，必須遠同西天龍樹、馬鳴，近同永明、明教，始得無過。
本學古人，莫視流俗，閱趙州語錄自勵。
金佛不度爐，木佛不度火，泥佛不度水，真佛內坐。南岳磨磚，江西鹽醬，不是過也。又云非四十年不雜用心者，不知斯言簡盡。
予辭恩絕塵，不暇披覽，偶入藏，閱藥師如來本愿功德，不覺手額失聲，愿人人入如來愿海也。或問：何於此經驚嘆如是？告之曰：予見世人順境淪溺者不一，富貴可畏，甚於貧賤。今此如來，使人所求如愿，遂從此永不退道，直至菩提。則欲於王臣長者，一切人中，作同事攝，不乘如來愿航，何從濟乎？
大凡修持，須量己量法，直心直行，誠能厭惡三界，堅志往生，則專依阿彌陀經收攝六根，凈念相繼，所謂執持名號，一心不亂，決定往生。此先自利而後利人者之所為也。若於現前富貴功名未能忘情，男女飲食之欲未知深厭，則於往生法門未易深信。即信矣，身修凈土，而心戀娑婆，果何益乎？則求其不離欲鉤而成佛智，處於順境不致淪胥者，固無如修持藥師愿海者之殊勝難思也。
癸巳之夏，山居不寧，偶奉親歸養江上，晏如程君以刻成藥師日課見示，此出人意表。是經流傳已久，編成日課未之聞也，乃得之吾江之善士為之助喜，信能修持，久久不懈，知不獨富貴功名，轉女成男，離危迪吉，如如意珠，隨愿成就，即得於一切成就處直至菩提，永無退轉。何幸如之！人間亦有揚州鶴，但泛如來功德船。