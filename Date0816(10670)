釋此經時，略開四分：一、明經中要領；二、明往生利益；三、別申問答；四、說偈回向。
是經以一心為宗，以持名為行，以信愿為導，以不退為程，以阿耨多羅三藐三菩提為究竟。云何以一心為宗？唯此一心，諸佛之本原，眾生之慧命。迷之，故流浪三涂；悟之，故直登彼岸。然迷悟雖殊，而本來不動，但離前塵虛妄相想，光明洞然，徧周沙界，盡未來際無有間歇，故號之曰無量光，亦號之曰無量壽。是知無量光壽不離眾生一切時中擬議不到處，摸索不著處，特患諸人當面錯過耳。
我釋迦尊慈悲方便，指西方極樂，普勸往生，開闡念佛法門，而以一心不亂為的，所謂制心一處，無事不辦，念極情空，本光自發。云何以持名為行？觀經云：稱佛名故，念念中除八十億劫生死之罪。以名召德，法、報、化三，攝無不盡，故文殊般若經專以持名為一行三昧。但此眾生無始情塵，如油入面，若非發勇猛心，起精進行，怠玩因循，安能得入？所以克期取效，自一日以至七日，必至于一心而後已。得此一心，佛不異心，心不異佛，坐臥經行，了無余念，隨其心凈，則佛土凈，轉娑婆成極樂，只在當人，非為分外。
云何以信愿為導？經云：汝等皆當信受我語及諸佛所說。信者，信有三世，信有西方凈土，信一念念佛決定見佛，由見佛故，決定成佛，是謂依他起信。依他起信者，其力淺。信三世不離自心，自心具足西方凈土，信一念念佛，是念即佛，念念念佛，無念不佛，乃至離即離非，頓見真如寂滅場地，是名正信，亦名凈信，亦名具足信。經云：眾生聞者，應當發愿，愿生彼國。愿者，愿我離苦得樂，愿我舍穢得凈，此是聲聞、緣覺之因，其愿狹，唯發無上菩提之心，欲普令一切眾生離苦得樂，欲普令一切眾生舍穢取凈，是故雖生凈土，而不舍娑婆，雖處娑婆，而愿與眾生同生極樂，是名正愿，亦名宏愿，亦名無上愿。具如是信，如是愿者，斯能一門深入妙莊嚴路。
云何以不退為程？經云：眾生生者，皆是阿鞞跋致。阿鞞跋致，此云不退。此土修行多諸障難，菩薩、聲聞尚昧宿因，忘失本愿，何況凡夫種少善根，報盡還墮；不依佛力，勝果難圓。大智度論云：菩薩作是念：我未得佛眼，如盲無異。若不為佛所導引，則無所趣，錯入余道；設聞佛法，異處行者，未知教化時節，行法多少。菩薩見佛，或眼見心清凈，若聞所說，心則樂法，得大智慧，隨法修行，而得解脫。如是等值佛無量利益，豈不一心求欲見佛。又云：菩薩不貴轉輪圣王、人天福樂，但念諸佛。常善修念佛三昧故，所生常值諸佛。是知諸發心人欲決定成佛，須常不離佛；欲不離佛，莫先念佛。觀經云：無量壽佛有八萬四千相，一一相有八萬四千好，一一好有八萬四千光明，一一光明徧照十方世界，念佛眾生攝取不舍。是知佛光如鏡，眾生如影，對鏡之身，影無不現。故經云：是諸人等皆得不退轉于阿耨多羅三藐三菩提。以大光明中決無退緣故。
云何以阿耨多羅三藐三菩提為究竟？阿耨多羅三藐三菩提，此云無上正等正覺。一切聲聞、緣覺，自謂已證涅盤，終不希求佛果。故華嚴會上無量法音，無邊佛事，不聞不見，以不發菩提心故，亦不令他住菩提心故。佛說法四十九年多方淘汰，至法華會上方傾盡本懷，開權顯實，諸大弟子悉蒙授記，祗為此一乘法門難言難解故。而善財童子已發大心，徧參知識，其卒也，普賢以十大愿王導歸極樂，為欲圓滿普賢行愿故，究竟成佛故。今以念佛因緣發心見佛，以見佛故，決定成佛。視諸聲聞、緣覺滯迹化城者，日劫相倍，不足云喻，是知此經亦頓亦圓，直與華嚴、法華互相顯發，只為究竟了無差別故。明乎究竟之指，方名受持是經，方名信受諸佛所說，方名供養十方如來，成就慧身不由他悟，本自非動，何退之有？
右明此經要領竟，次往生利益今當說。彼佛國中無有眾苦者，略說有四事：一無胎獄苦，托質蓮華故；一無老病死衰苦，壽命無量故；一無鐵圍障礙苦，十方佛國隨意往來故；一不受輪回苦，無三惡道故。次明但受諸樂者，略說有六事：一眼根清凈，眾寶光耀故；一耳根清凈，法音宣流故；一舌根清凈，飽餐上味故；一鼻根清凈，香華匝地故；一身根清凈，八水澡身故；一意根清凈，常念三寶故。
生彼國者，更有五事勝余佛國：一阿彌陀佛常在說法故；一阿彌陀佛化身無量故；一阿彌陀佛光明徧照故；一諸上善人俱會一處故；一十方諸佛同心護念故。如是之法，得聞為難，聞而信者，難中之難，以五濁惡世中但有眾苦，無一可樂故；又生值末法，不見諸佛，不聞說法故。遇斯經者，生珍重心，生難遭想，如說修行，一生取辦，斯為不負我佛說經之心及十方諸佛護念之指，乃千生萬劫轉凡成圣一大機緣也，可不勉哉！
右明往生利益竟。別申問答，約有四條，以釋群疑，以堅眾信。
問：清凈心中，本無一物，如是功德，如是莊嚴，何異捏目生華，畫地作餅？
答：本無一物者，謂即相無相，非謂一切斷滅。六祖云：世界虛空，能含萬物色像，日月星宿，山河大地，泉原谿澗，草木叢林，惡人善人，惡法善法，天堂地獄，一切大海，須彌諸山，總在空中。世人性空亦復如是。故知了得性空，則一切色像皆空，功德莊嚴與鏡華水月等；不了性空，厭喧求寂，縱能偏證涅盤，祗是鈍阿羅漢。
問：苦樂兩忘，凈穢不二，方契真如，云何于中熾然取舍？
答：水鳥樹林、寶池珠網，是諸佛凈愿所成；丘陵阬坎、瓦礫荊棘，是眾生染業所感。智者了得性空，猶有無始客塵煩惱，須仗凈緣對治余習，見佛聞法，證無生忍，方堪隨類度生，在凡夫地，不求出離，妄希圣證，無有是處。
問：臨命終時，阿彌陀佛現在其前，其分身普應邪？抑唯識所現邪？如云唯識，是幻非真；如曰分身，離心無佛。
答：華嚴經云：佛身充滿于法界，普現一切眾生前，隨緣赴感靡不周，而處此菩提座。以普現故，可說分身；以隨緣故，亦成唯識。故解脫長者云：彼諸如來不來至此，我身亦不往詣于彼。不來不去，來去宛然，法性圓融，不可思議。
問：六祖謂：東方人念佛求生西方，西方人念佛求生何國？凡愚不了自性，不識身中凈土，愿東愿西，悟人在處一般。古德誠言，豈可不信？
答：此乃一期掃蕩之談，未合圓指。謂西方人往生何國者，同居念佛，生方便土；方便念佛，生實報土；實報念佛，生寂光土。故知一念佛門，豎窮四土，達本之人，覓心尚不可得，豈可于幻化身中別求凈土？若了此不可得心徧一切處，乘愿往生，如空印空，何礙之有？
右別申問答竟。系以偈言，普與見聞，一心回向：
善哉釋迦文！現身五濁世，說此難信法，橫截生死流。
善哉無量壽！國土妙莊嚴，普放大光明，攝受無邊眾。
聞名能受持，決定生彼國，自致不退轉，獲無上菩提。
靈鷲及王宮，普勸生凈土，此在只樹園，不問而自說。
良由大慈悲，如救焚拯溺，云何聞是法，不生希有想？
長劫受輪回，何由得出離？我今依了義，開闡修多羅。
十方婆伽婆，唯此一心作，念佛便成佛，何異影與形？
普勸諸佛子，信此誠實言，如說勤修行，燈燈遞相續。
金臺最上品，于中而受生，還來度有情，究竟成佛道。