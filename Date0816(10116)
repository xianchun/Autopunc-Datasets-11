此論第四明果，申涅盤教也。論文有二：前表，後論。今初表，云涅盤之道妙絕言象，言象茍絕，豈有名哉？而有名者，假涅盤名也。既云假名，則實無名矣，今明實故，云涅盤無名。肇法師本因秦王而作此論，論成以上秦王，故有此表。表者，表彰，表己心故，名為表也。古來凡有四秦：秦始皇一也，名曰亡秦；符堅二秦也，名曰前秦；姚萇時三秦也，名曰後秦；沮渠蒙遜時四秦，名曰偽秦。今言秦王者，是後秦姚萇子姚興。興字略，有本作秦主，主亦王也。白虎通云：王者，往也。天下之所歸往，故名為王耳。
表文有二：前且稱嘆秦王，後明作論因起。初文有四：一、嘆秦王；二、敘涅盤；三、明國恩；四、自謙退。今初也。肇聞天得一以清，老子云：天得一以清，地得一以寧，谷得一以盈，萬物得一以生，候王得一以天下正〉云：道遠乎哉？觸物而真也。即三世萬物耳。真者物性即無生，無生即真，真即空也。圣人體此空理以成圣，故云成體也。
古今通下，謂圣人知古今，終始不別，本末不二，浩汗然，大均平，得此心者，名曰涅盤耳。亦可以古今、終始、本末等，法體平等，是大涅盤也。經曰：不離諸法而得涅盤者，即維摩云：不斷煩惱而入涅盤也。又中論云：不離於生死，而別有涅盤。又云：諸法無邊故下，此謂諸法與菩提同也。以知涅盤之道存於妙契，契會妙理，即是涅盤也。本乎冥一者，知萬法冥然一體，是謂妙契也。然則物不異我下，覆明不二也。物我玄會，歸于無極者，物我同歸無極之理也。進之不先下，推進涅盤於先而不先，抑退涅盤於後而不後，既而不先不後，有何始終乎？天女曰下，維摩文也。耆年謂舍利弗也。言：汝得解脫有久近乎？解脫既無久近，我止此室亦無久近。今引此文，直明解脫無久近也。解脫，涅盤也。久近，始終也。
考挍得涅盤之人，故云考得也。
有名曰：經云：眾生之性極於五陰之內下，此通說諸經大意也。然則眾生之性頓盡於五陰之內者，五陰盡則眾生盡也。又云眾生局在五陰內，故名為盡耳。涅盤之道獨建於三有之外者，涅盤出世間故，建立涅盤三界外也。邈然殊域下，一內一外，故曰殊域。既言殊域，故不得言眾生得涅盤也。果若有得下，若定言眾生得涅盤，則有眾生出五陰外，而言其得也。若必止五陰下，若眾生局在五陰內，而復言得涅盤，則五陰不定無也。五陰若都盡下，五陰若盡，則無人得涅盤也。此結難之大意耳。
雖得涅盤，乃是無得之得，無有定得，故云爾也。
無名曰：夫真由離起下，離著則成真，有著則成偽也。著故有得下，心中有著，則有所得；若離著，反此也。而云無名者，無有得名也。是以則真者同真，則謂準則也。依真無著，則成於真；依偽有著，則成於偽也。子以有得為得，故求得於有得者，此乃法偽同偽也。吾以無得為得，故得在於無得者，此是則真同真也。
且談論之作，必先定其本者，本，宗也。既論涅盤下，依涅盤宗而說涅盤也。若就涅盤以興言下，若就涅盤本宗為言，則一切諸法體性皆空，皆是涅盤真體，復何得耶？何者下，釋涅盤之真性也。妙盡常數者，不同諸法之數，亦可是五陰、十二入、十八界，亦得但是心數也。融冶二儀者，融通天地，如鑪冶之熔金，無不同也。滌蕩萬有者，洗滌除蕩無不空也。均天人下，明不二也。內視不見己者，內視涅盤，不見其己體也。返聽不聞我者，卻聽涅盤，不聞其聲也。我者，涅盤也。未嘗有得下，非二邊也。
經曰：涅盤非眾生者，此論凡所引經，乃有二體：一者、標名；二者、不標名。標者，是經全文；不標者，是諸經大況，未必全然多如此也。今此所引，是諸經之大況耳。維摩詰云至不復更滅，凈名全文也。此明下，釋經意也。雖滅不滅，故言無滅耳。
然則眾生非眾生下，已前皆是鑪冶總答，此下正答所難，明玄德也。眾生自空故，無能得之者；涅盤亦空故，無可得之者也。放光云：菩提從有得耶下，此引大品文，以明涅盤耳。從此至然則都無得耶？答曰：不也，皆是經文也。有謂有心，無謂無心，余句亦爾，皆論心也。又以有所得為得，無所得為無得，余句亦爾。又以有相為有得，無相為無得，余句亦爾。又以有人法為有得，無人法為無得，余句亦爾。都無得者，謂總無有法得如虛空也。是義云何者，既五句皆非，云何得耶？答曰：無所得故名得者，即以無所得名為得耳，亦以得無所得名為得耳，亦可直以無得即名為得耳。是故得無所得也，以是義故，雖得涅盤，亦無得也，亦可言得涅盤得於無得也。無所得謂之得者，誰獨不然乎者，此句諸本不同，人多不解，遂加咸字，迷悞於人，今此本皎然可見也。若以無得謂為得，不以有得名為得者，諸法皆無得，何人獨不得耶？
然則玄道在乎絕域，故不得以得之者，此謂真諦也。真諦性空，與有乖絕，乃是無真之真，故有無得之得耳。妙智存乎物外，故不知以知之者，此謂般若也。般若玄妙，物像之外乃是無物之物，故有不知之知也。大像隱於無形，故不見以見之者，此謂法身也。法身無邊，故云大像。雖云大像，不見其體，故云隱於無形；既是無形之形，故云不可見而見也。大音匿於希聲，故不聞以聞之者，此謂一音也。一音說法，無有定聲，故云希聲。雖云大音，不聞其聲，故云匿於希聲；既是無聲之聲，故云不聞而聞也。大像、大音，語出老子，借文明意耳。
至能括囊終古者，易坤卦云：括囊，無咎，無譽。子夏云：括，結也。謂涅盤之道苞括終古，如括囊之盛物耳。終古者，終極上古也。道達群方者，道引通達也。群方，萬方也。亭毒蒼生者，亭毒，養育也。蒼生，天生也。眾生是天之所生，故曰蒼生。疏而不漏下者，通謂上三句，皆不漏也。囊括終古，終古無遺，導達群方皆盡，亭毒蒼生，蒼生不失，故總言不漏耳。老子云：天網恢恢，疏而不漏。借語以明涅盤也。汪哉洋哉者，毛詩注云：汪洋，水盛大也。尚書注云：洋洋，美貌也。何莫由之哉者，何物不由涅盤也。
故梵志曰下，此八師經文也。此經一卷云，有外道名耶旬，作此語也。無崖者，謂無邊際也。靡不成就者，謂能成就眾生也。靡不度生者，謂能度眾生也。然則三乘之路開者下，此結之大意也。涅盤是三乘之路，是真而非偽，是賢圣之道，無名之致顯於此矣。又釋此通結上來諸論也。三乘之論路開，謂也。真偽之途辨，謂、也。賢善之道存，謂也。無名之致顯，謂也。