毛詩序：召旻，凡伯刺幽王大壞也。旻，閔也。閔天下無如召公之臣也。
召旻旻天疾威，天篤降喪。瘨我饑饉，民卒流亡。我居圉卒荒。
天降罪罟，蟊賊內訌。昏椓靡共，潰潰回遹。實靖夷我邦。
皐皐訿訿，曾不知其玷。兢兢業業，孔填不寧。我位孔貶。
如彼歲旱，草不潰茂。如彼棲苴。我相此邦，無不潰止。
維昔之富，不如時？維今之疚，不如茲？彼疏斯粺，胡不自替？職兄斯引。
池之竭矣，不云自頻？泉之竭矣，不云自中？溥斯害矣，職兄斯弘，不烖我躬？
昔先王受命，有如召公，日辟國百里，今也日蹙國百里。於乎哀哉，維今之人，不尚有舊。
召旻，七章：四章，章五句；三章，章七句。
昏，一作昬。