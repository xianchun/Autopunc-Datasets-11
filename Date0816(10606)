臣僧贊寧等言，自太平興國七年伏奉勑旨，俾修高僧傳與新譯經同入藏者。臣等遐求事跡，博採碑文，今已撰集成三十卷，謹詣闕庭進上。益琅函而更廣，延玉曆以彌長。臣等誠憂誠恐，兢惕之至。臣等聞渾儀之外，别有釋天；法海之中，多生僧寶。釋天可則，阿難記事而載言；僧寶堪稱，慧皎爲篇而作傳。猗歟我佛，號大徧知，知教法之無依，委帝王之有力。當二千載之後，屬一萬年之初，伏惟應運統天睿文英武大聖至明廣孝皇帝陛下，神龍在天，愛日升上，土疆開闢，四夷請吏而貢琛，時律均和，百穀登敖而棲畝，耕籍田而又勸，賜酺飲以咸歡，儒術特興，玄風爰振。是以麒麟非中國之物，白雉非草莽之禽，今遊苑囿之閒，且類牢籠之畜。近以從澶至濮，黄河牽一帶之清；自古及今，青史載千年之應。斯蓋陛下來從不動之地，示爲長壽之王。翻譯成經，製甚深之御序；廻文作頌，演無盡之法音。仍降鳳書，令編僧史。屬此雍熙之運，伸其貞觀之風，合選兼才，豈當末學？得不擒犀截角，搴翠删毛，精求出類之人，取法表年之史。所恨空門寡學，釋胄何知！或有可觀，實録聊摹於陳壽；如苞深失，戾經宜罪於馬遷。副陛下遺賢必取之心，助陛下墜典咸修之美。今遇乾明聖節，謹令弟子賜紫顯忠、同元受勑相國寺賜紫智輪進納，伏乞睿慈，略賜御覽。恭惟聖主是文章之主，微臣非惇史之臣。儻示天機，令知凡例。如得操北斗而斟酌，或示刀圭；執南箕而簸揚，方除糠糩。臣等冒黷天顔，無任惶懼激切屏營之至，謹言。
端拱元年十月日左街天壽寺通慧大師賜紫臣僧賛寧上表。
勑通慧大師贊寧，省所令左街天壽寺賜紫僧顯忠進編修大宋高僧傳三十卷事，具悉。一乘妙道，六度玄門，代有奇人，迭恢聖教。若無纂述，何以顯揚？繄爾真流，棲心法苑，成玆編集，頗効辛勤，備觀該總之能，深切歎嘉之意。其所進高僧傳，已令僧録司編入大藏。今賜絹三十匹，至可領也。故兹奬諭，想宜知悉。冬寒，想比清休否？遣書指不多及。十八日勑。
臣聞賢劫緜長，世間宏廓，天與時而不盡，地受富以無疆，最靈之氣剏于中，大聖之師居于上。偉哉！釋迦方隱，彌勒未來，其閒出命世之人，此際多分身之聖，肆爲僧相，喜示沙門。言與行而可觀，槧兼觚而争録。是以王󲣮僧史，孫綽道賢，摹列傳以周流，象世家而布濩，蓋欲希顔之者，慕藺之儔，成飛錫之應真，作曳山之上士。時則裴子野著衆僧傳，釋法濟撰高逸沙門傳，陸杲述沙門傳，釋寶唱立名僧傳，斯皆河圖作洪範之椎輪，土鼓爲咸池之坏器。焉知來者，靡曠其人。慧皎刊修，用實行潜光之目；道宣緝綴，續高而不名之風，令六百載行道之人弗墜于地者矣。爰自貞觀命章之後，西明絶筆已還，此作蔑聞，斯文將缺。時有再至，肅殺過而繁華來；世無久虚，地天泰而聖明出。我應運統天睿文英武大聖至明廣孝皇帝陛下，陽龍挺德，斗電均威。踐大道也，犧黄輸執御之勞；多天才也，周孔行弟子之職。講信修睦，崇德報功，一統無遺，百王有愧，四海若窺於掌内，萬機皆發於宸衷。然而玄牝留神，釋天淡慮。長生授術，時開太一之壇；續法延期，僧度倍千之戒。浮圖揭漢，梵夾翻華，將佛國之同風，與玉京而合制。慨兹釋侣，代有其人，思景行之莫聞，實紀録之彌曠。臣等謬膺良選，俱乏史才，空門不出於董狐，弱手難探於禹穴。而乃循十科之舊例，輯萬行之新名。或案誄銘，或徵志記，或問輶軒之使者，或詢耆舊之先民，研磨將經論略同，讎校與史書懸合。勒成三帙，上副九重，列僧寶之瓌奇，知佛家之富貴。昔者嘉祥筆削，盡美善於東南；澄照纂修，足英髦於關輔。蓋是拘於墟也，傳不習乎？豈若皇朝也，八極張羅，舉之則無物不至；四夷弭伏，求之則何事不供。臣等分面徵搜，各塗搆集，如見一家之好，且無諸國之殊，所以成十科者，易同拾取。其正傳五百三十三人，附見一百三十人。矧復逐科盡處，象史論以攄辭；因事言時，爲傳家之系斷。厥號大宋高僧傳焉。庶幾乎銅馬爲式，選千里之駿駒；竹編見書，實六和之年表。觀之者務進，悟之者思齊，皆登三藐之山，悉入薩云之海，永資聖曆，俱助皇明，齊愛日之炳光，應嵩山之呼壽云爾。時端拱元年乾明節臣僧贊寧等謹上。
釋義淨字文明，姓張氏，范陽人也。髫齓之時，辭親落髮，遍詢名匠，廣探群籍，內外閑習，今古博通，年十有五，便萌其志，欲遊西域，仰法顯之雅操，慕玄奘之高風。加以勤無棄時，手不釋卷，弱冠登具，愈堅貞志。咸亨二年，年三十有七，方遂發足。初至番禺，得同志數十人，及將登舶，餘皆退罷。淨奮勵孤行，備歷艱險。所至之境，皆洞言音。凡遇酋長，俱加禮重。鷲峯、雞足，咸遂周遊；鹿苑、祇林，並皆瞻矚。諸有聖迹，畢得追尋。經二十五年，歷三十餘國，以天后證聖元年乙未仲夏，還至河洛，得梵本經律論近四百部，合五十萬頌。金剛座真容一鋪、舍利三百粒。天后親迎于上東門外，諸寺緇伍具幡蓋歌樂前導，勅於佛授記寺安置焉。
初與于闐三藏實叉難陀飜華嚴經，久視之後，乃自專譯。起庚子歲至長安癸卯，於福先寺及雍京西明寺譯金光明最勝王、能斷金剛般若、彌勒成佛、一字呪王、莊嚴王陀羅尼、長爪梵志等經，根本一切有部毘柰耶、尼陀那目得迦、百一羯磨攝等，掌中、取因假設、六門教授等論，及龍樹勸誡頌，凡二十部。北印度沙門阿儞真那證梵文義，沙門波崙、復禮、慧表、智積等筆受證文，沙門法寶、法藏、德感、勝莊、神英、仁亮、大儀、慈訓等證義，成均太學助教許觀監護，繕寫進呈。天后製聖教序，令標經首。暨和帝神龍元年乙巳，於東洛內道場譯孔雀王經，又於大福先寺出勝光天子、香王菩薩呪、一切莊嚴王經四部，沙門盤度讀梵文，沙門玄傘筆受，沙門大儀證文，沙門勝莊、利貞證義，兵部侍郎崔湜、給事中廬粲潤文正字，祕書監駙馬都尉楊慎交監護。帝深崇釋典，特抽叡思，製大唐龍興三藏聖教序。又御洛陽西門宣示群官新飜之經。二年，淨隨駕歸雍京，置飜經院於大薦福寺，居之。三年，詔入內與同飜經沙門九旬坐夏。帝以昔居房部，幽厄無歸，祈念藥師，遂蒙降祉，荷茲往澤，重闡鴻猷。因命法徒更重傳譯於大佛光殿，二卷成文，曰藥師瑠璃光佛本願功德經。帝御法筵，手自筆受。睿宗永隆元年庚戌，於大薦福寺出浴像功德經、毘柰耶雜事二眾戒經、唯識寶生、所緣釋等二十部，吐火羅沙門達磨末磨、中印度沙門拔弩證梵義，罽賓沙門達磨難陀證梵文，居士東印度首領伊舍羅證梵本，沙門慧積、居士中印度李釋迦度頗多語梵本，沙門文綱、慧沼、利貞、勝莊、愛同、思恒證義，玄傘、智積筆受，居士東印度瞿曇金剛、迦濕彌羅國王子阿順證譯，修文館大學士李嶠、兵部尚書韋嗣立、中書侍郎趙彥昭、吏部侍郎盧藏用、兵部侍郎張說、中書舍人李乂二十餘人次文潤色，左僕射韋巨源、右僕射蘇瓌監護，祕書大監嗣虢王邕同監護。景雲二年辛亥，復於大薦福寺譯稱讚如來功德神呪等經，太常卿薛崇嗣監護。自天后久視迄睿宗景雲，都飜出五十六部，二百三十卷。又別撰大唐西域求法高僧傳、南海寄歸內法傳。別說罪要行法、受用三法、水要法、護命放生軌儀，凡五部，九卷。又出說一切有部跋窣堵，即諸律中犍度跋渠之類，蓋梵音有楚夏耳，約七十八卷。淨雖遍飜三藏，而偏攻律部，譯綴之暇，曲授學徒。凡所行事皆尚急護。漉囊滌穢，特異常倫。學侶傳行，遍于京洛，美哉，亦遺法之盛事也。先天二年卒，春秋七十九，法臘五十九，葬事官供所出。跋窣堵唯存真本，未暇覆疏，而逼泥曰，然其傳度經律，與奘師抗衡。比其著述，淨多文。性傳密呪，最盡其妙，二三合聲，爾時方曉矣。今塔在洛京龍門北之高岡焉。
釋跋日羅菩提，華言金剛智。南印度摩賴耶國人也，華言光明，其國境近觀音宮殿補陀落伽山。父婆羅門善五明論，為建支王師。智生數歲，日誦萬言，目覽心傳，終身無忘。年十六，開悟佛理，不樂習尼揵子諸論，乃削染出家，蓋宿植之力也。後隨師往中印度那爛陀寺，學修多羅、阿毘達磨等。洎登戒法，遍聽十八部律。又詣西印度學小乘諸論及瑜伽三密陀羅尼門。十餘年全通三藏。次復遊師子國，登楞伽山，東行佛誓、裸人等二十餘國。聞脂那佛法崇盛，泛舶而來，以多難故，累歲方至。
開元己未歲，達于廣府，勅迎就慈恩寺，尋徙薦福寺。所住之剎，必建大曼拏羅灌頂道場，度於四眾。大智、大慧二禪師、不空三藏皆行弟子之禮焉。後隨駕洛陽，其年自正月不雨迨于五月，嶽瀆靈祠，禱之無應。乃詔智結壇祈請。於是用不空鉤、依菩薩法，在所住處起壇，深四肘，躬繪七俱胝菩薩像，立期以開光，明日定隨雨焉。帝使一行禪師謹密候之。至第七日，炎氣爞爞，天無浮翳。午後，方開眉眼，即時西北風生，飛瓦拔樹，崩雲泄雨，遠近驚駭，而結壇之地，穿穴其屋，洪注道場。質明，京城士庶皆云：智獲一龍，穿屋飛去。求觀其處，日千萬人，斯乃壇法之神驗也。于時帝留心玄牝，未重空門，所司希旨，奏外國蕃僧遣令歸國，行有日矣。侍者聞智智曰：吾是梵僧，且非蕃胡，不干明勅，吾終不去。數日，忽乘傳將之雁門，奉辭。帝大驚，下手詔留住。
初，帝之第二十五公主甚鍾其愛，久疾不救，移臥於咸宜外館，閉目不語，已經旬朔。有勅令智授之戒法，此乃料其必終，故有是命。智詣彼，擇取宮中七歲二女子，以緋繒纏其面目，臥於地，使牛仙童寫勅一紙，焚於他所，智以密語呪之。二女冥然誦得，不遺一字。智入三摩地，以不思議力令二女持勅詣琰摩王。食頃間，王令公主亡保母劉氏護送公主魂隨二女至，於是公主起坐，開目言語如常。帝聞之，不俟仗衛，馳騎往于外館。公主奏曰：冥數難移，今王遣迴，略覲聖顏而已。可半日間，然後長逝。自爾帝方加歸仰焉。武貴妃寵異六宮，薦施寶玩，智勸貴妃急造金剛壽命菩薩像，又勸河東郡王於毘盧遮那塔中繪像；謂門人曰：此二人者壽非久矣。經數月，皆如其言，凡先覺多此類也。智理無不通，事無不驗，經論戒律祕呪餘書，隨問剖陳，如鐘虡受。有登其門者，智一覿其面，永不忘焉。至於語默興居，凝然不改，喜怒逆順，無有異容，瞻禮者莫知津涯，自然率服矣。
自開元七年，始屆番禺，漸來神甸，廣敷密藏，建曼拏羅，依法製成，皆感靈瑞。沙門一行欽尚斯教，數就諮詢，智一一指授，曾無遺隱。一行自立壇灌頂，遵受斯法，既知利物，請譯流通。十一年，奉勅於資聖寺飜出瑜伽念誦法二卷、七俱胝陀羅尼二卷，東印度婆羅門大首領直中書伊舍羅譯語，嵩岳沙門溫古筆受。十八年，於大薦福寺又出曼殊室利五字心陀羅尼、觀自在瑜伽法要各一卷，沙門智藏譯語，一行筆受，刪綴成文。復觀舊隨求本中有闕章句，加之滿足。智所譯總持印契，凡至皆驗，祕密流行，為其最也。兩京稟學，濟度殊多，在家出家，傳之相繼。二十年壬申八月既望，於洛陽廣福寺命門人曰：白月圓時，吾當去矣。遂禮毘盧遮那佛，旋繞七匝，退歸本院，焚香發願，頂戴梵夾并新譯教法。付囑訖，寂然而化。壽七十一，臘五十一。其年十一月七日，葬於龍門南伊川之右，建塔旌表。傳教弟子不空奏舉，勅諡國師之號。灌頂弟子中書侍郎杜鴻漸，素所歸奉，述碑紀德焉。
釋不空，梵名阿目佉跋折羅，華言不空金剛，止行二字，略也。本北天竺婆羅門族，幼失所天，隨叔父觀光東國。年十五，師事金剛智三藏，初導以梵本悉曇章及聲明論，浹旬已通徹矣。師大異之，與受菩薩戒，引入金剛界大曼荼羅，驗以擲花，知後大興教法。洎登具戒，善解一切有部，諳異國書語。師之飜經，常令共譯。凡學聲明論，一紀之功，六月而畢。誦文殊普賢行願，一年之限，再夕而終。其敏利皆此類也。欲求學新瑜伽五部三密法，涉于三載，師未教詔。空擬迴天竺，師夢京城諸寺佛菩薩像皆東行，寐寤乃知空是真法器，遂允所求。授與五部灌頂護摩阿闍梨法及毘盧遮那經、蘇悉地軌則等，盡傳付之。厥後師往洛陽，隨侍之際，遇其示滅，即開元二十年矣。影堂既成，追諡已畢，曾奉遺旨，令往五天并師子國，遂議遐征。
初至南海郡，採訪使劉巨隣懇請灌頂，乃於法性寺相次度人百千萬眾。空自對本祈請旬日，感文殊現身。及將登舟，採訪使召誡番禺界蕃客大首領伊習賓等曰：今三藏往南天竺師子國，宜約束船主，好將三藏并弟子含光、慧𧦬等三七人，國信等達彼，無令疎失。二十九年十二月，附崑崙舶，離南海至訶陵國界，遇大黑風，眾商惶怖，各作本國法禳之，無驗，皆膜拜求哀，乞加救護，慧𧦪等亦慟哭。空曰：吾今有法，汝等勿憂。遂右手執五股菩提心杵，左手持般若佛母經夾，作法誦大隨求一遍，即時風偃海澄。又遇大鯨出水，噴浪若山，甚於前患。眾商甘心委命，空同前作法，令慧𧦪誦娑竭龍王經，逡巡，眾難俱息。既達師子國，王遣使迎之。將入城，步騎羽衛，駢羅衢路。王見空，禮足請住宮中，七日供養。日以黃金斛滿盛香水，王為空躬自洗浴；次太子、后妃、輔佐，如王之禮焉。空始見普賢阿闍梨，遂奉獻金寶錦繡之屬，請開十八會金剛頂瑜伽法門毘盧遮那大悲胎藏，建立壇法，并許含光、慧𧦪等同受五部灌頂。空自爾學無常師，廣求密藏及諸經論五百餘部，本三昧耶諸尊密印儀形色像壇法幖幟，文義性相，無不盡源。一日，王作調象戲，人皆登高望之，無敢近者。空口誦手印，作於慈定，當衢而立，狂象數頭頓皆踢跌，舉國奇之。次遊五印度境，屢彰瑞應。
至天寶五載還京，進師子國王尸羅迷伽表及金寶瓔珞、般若梵夾、雜珠白㲲等，奉勅權止鴻臚。續詔入內立壇，為帝灌頂，後移居淨影寺。是歲終夏愆陽，詔令祈雨。制曰：時不得賒，雨不得暴。空奏立孔雀王壇，未盡三日，雨已浹洽。帝大悅，自持寶箱賜紫袈裟一副，親為披擐，仍賜絹二百匹。後因一日大風卒起，詔空禳止，請銀缾一枚作法加持，須臾戢靜。忽因池鵝誤觸缾傾，其風又作，急暴過前，勅令再止，隨止隨効。帝乃賜號曰智藏焉。天寶八載，許迴本國，乘驛騎五匹，至南海郡，有勅再留。十二載，勅令赴河隴節度使哥舒翰所請。十三載，至武威，住開元寺，節度使洎賓從皆願受灌頂，士庶數千人咸登道場，弟子含光等亦受五部法。別為功德使開府李元琮受法，并授金剛界大曼荼羅。是日道場地震，空曰：群心之至也。十五載，詔還京，住大興善寺。至德初，鑾駕在靈武鳳翔，空常密奉表起居，肅宗亦密遣使者求祕密法。洎收京反正之日，事如所料。乾元中，帝請入內，建道場護摩法，為帝受轉輪王位七寶灌頂。上元末，帝不豫，空以大隨求真言祓除，至七過，翼日乃瘳，帝愈加殊禮焉。空表請入山，李輔國宣勅令於終南山智炬寺修功德。念誦之夕，感大樂薩埵舒毫發光，以相證驗，位隣悉地，空曰：眾生未度，吾安自度耶？
肅宗厭代，代宗即位，恩渥彌厚，譯密嚴、仁王二經畢，帝為序焉。頒行之日，慶雲俄現，舉朝表賀。永泰元年十一月一日，制授特進試鴻臚卿，加號大廣智三藏。大曆三年，於興善寺立道場，勅賜錦繡褥十二領、繡羅幡三十二首，又賜道場僧二七日齋糧。勅近侍大臣諸禁軍使並入灌頂。四年冬，空奏天下食堂中置文殊菩薩為上座，制許之，此蓋慊憍陳如是小乘教中始度故也。五年夏，有詔請空往五臺山修功德，于時彗星出焉，法事告終，星亦隨沒。秋，空至自五臺，帝以師子驄并御鞍轡遣中使出城迎入，賜沿道供帳。六年十月二日，帝誕節，進所譯之經表云：爰自幼年，承事先師三藏十有四載，稟受瑜伽法門。復遊五印，度求所未授者，并諸經論，計五百餘部，天寶五載却至上都。上皇詔入內立灌頂道場，所齎梵經盡許飜度。肅宗於內立護摩及灌頂法。累奉二聖令鳩聚先代外國梵文，或絛索脫落者修，未譯者譯。陛下恭遵遺旨，再使飜傳，利濟群品。起于天寶迄今大曆六年，凡一百二十餘卷，七十七部，并目錄及筆受等僧俗名字，兼略出念誦儀軌，寫畢，遇誕節，謹具進上。勅付中外，並編入一切經目錄中。李憲誠宣勅賜空錦綵絹八百匹，同翻經十大德各賜三十匹。沙門潛真表謝。僧俗弟子賜物有差。又以京師春夏不雨，詔空祈請，如三日內雨，是和尚法力；三日已往而霈然者，非法力也。空受勅立壇至第二日大雨云足。帝賜紫羅衣并雜綵百匹，弟子衣七副，設千僧齋，以報功也。空進表請造文殊閣，勅允奏。貴妃、韓王、華陽公主同成之，捨內庫錢約三千萬計。復翻孽路荼王經，宣賜相繼，旁午道路。至九年，自春抵夏，宣揚妙法，誡勗門人。每語及普賢願行出生無邊法門經，勸令誦持，再三歎息。其先受法者，偏令屬意觀菩提心本尊大印，直詮阿字了法不生證大覺身。若指諸掌，重重囑累。一夜，命弟子趙遷：持筆硯來，吾略出涅槃茶毘儀軌以貽後代，使準此送終。遷稽首三請幸乞慈悲久住。不然，眾生何所依乎？空笑而已。俄而示疾，上表告辭。勅使勞問，賜醫藥，加開府儀同三司，封肅國公，食邑三千戶，固讓不俞。空甚不悅，且曰：聖眾儼如舒手相慰，白月圓滿，吾當逝矣。奈何臨終更竊名位？乃以五股金剛鈴杵先師所傳者，并銀盤子、菩提子、水精數珠留別，附中使李憲誠進。六月十五日，香水澡沐，東首倚臥，北面瞻望闕庭，以大印身定中而寂，享年七十，僧臘五十。
弟子慧朗次紹灌頂之位。餘知法者數人。帝聞，輟視朝三日，賜絹布雜物，錢四十萬，造塔錢二百餘萬。勅功德使李元琮知護喪事。空未終前，諸僧夢千仞寶臺摧，文殊新閣頹，金剛杵飛上天。又興善寺後池無故而涸，林竹生實，庭花變萎。七月六日茶毘，帝詔高品劉僊鶴就寺置祭，贈司空，諡曰大辯廣正智三藏。火滅，收舍利數百粒。八十粒進內。其頂骨不然，中有舍利一顆，半隱半現，勅於本院別起塔焉。
空之行化利物居多，於總持門最彰殊勝，測其忍位莫定高卑，始者玄宗尤推重焉，嘗因歲旱，勅空祈雨。空曰：過某日可禱之，或強得之，其暴可怪。勅請本師金剛智設壇，果風雨不止，坊市有漂溺者，樹木有拔仆者。遽詔空止之。空於寺庭中，揑泥媼五六，溜水作梵言罵之，有頃開霽矣。玄宗召術士羅公遠與空捔法，同在便殿。空時時反手搔背。羅曰：借尊師如意。時殿上有華石，空揮如意擊碎於其前，羅再三取如意不得，帝欲起取。空曰：三郎勿起，此影耳。乃舉手示羅，如意復完然在手。又北邙山有巨蛇，樵采者往往見之，矯首若丘陵，夜常承吸露氣。見空，人語曰：弟子惡報，和尚如何見度？每欲飜河水陷洛陽城以快所懷也。空為其受歸戒，說因果，且曰：汝以瞋心故受，今那復恚恨乎？吾力何及？當思吾言，此身必捨矣。後樵子見蛇死㵎下，臭聞數里。空凡應詔祈雨，無他軌則，但設一繡座，手簸旋數寸木神子，念呪擲之。當其自立於座上已，伺其吻角牙出目瞬，則雨至矣。又天寶中，西蕃、大石、康三國帥兵圍西涼府，詔空入，帝御于道場。空秉香罏，誦仁王密語二七遍，帝見神兵可五百員在于殿庭，驚問空。空曰：毘沙門天王子領兵救安西，請急設食發遣。四月二十日果奏云：二月十一日城東北三十許里，雲霧間見神兵長偉，鼓角諠鳴，山地崩震，蕃部驚潰。彼營壘中有鼠金色，咋弓弩弦皆絕。城北門樓有光明天王怒視，蕃帥大奔。帝覽奏謝空，因勅諸道城樓置天王像，此其始也。空既終，三朝所賜墨制一皆進納。生榮死哀，西域傳法僧至此，今古少類矣。嗣其法位，慧朗師也。御史大夫嚴郢為碑，徐浩書之，樹於本院焉。
釋善無畏，本中印度人也，釋迦如來季父甘露飯王之後，梵名戍婆揭羅僧訶，華言淨師子，義翻爲善無畏；一云輸波迦羅，此名無畏，亦義翻也。其先自中天竺，因國難分王烏荼。父曰佛手王，以畏生有神姿，宿賫德藝，故歷試焉。十歲統戎，十三嗣位，得軍民之情。昆弟嫉能，稱兵構亂，䦧牆斯甚。薄伐臨戎，流矢及身，掉輪傷頂。天倫既敗，軍法宜誅，大義滅親，忍而曲赦。乃抆淚白母，及告羣臣曰：向者親征，恩已斷矣。今欲讓國，全其義焉。因致位於兄，固求入道。母哀許之，密與傳國寶珠，猶諸侯之分器也。南至海濱，遇殊勝招提，得法華三昧。聚沙爲塔，僅一萬所。黑蛇傷指而無退息。復寄身商船，往遊諸國，密修禪誦，口放白光。無風三日，舟行萬里。屬商人遇盗，危於併命。畏恤其徒侣，默諷真言，七俱胝尊全現身相，羣盗果爲他寇所殲。寇乃露罪歸依，指蹤夷險。尋越窮荒，又逾毒水，纔至中天竺境，卽遇其王。王之夫人，乃畏之女兄也，因問捨位之由，稱歎不足。是日攜手同歸，慈雲布陰，一境丕變。畏風儀爽俊，聰叡超羣，解究五乘，道該三學，總持禪觀，妙達其源。藝術伎能，悉聞精練。初詣那爛陀寺，此云施無厭也，像法之泉源，衆聖之會府。畏乃捨傳國寶珠瑩于大像之額，晝如月魄，夜若曦輪焉。寺有達摩掬多者，掌定門之祕鑰，佩如來之密印，顔如四十許，其實八百歲也，玄奘三藏昔曾見之。畏投身接足，奉爲本師。一日侍食之次，旁有一僧，震旦人也，畏視其鉢中見油餌尚温，粟飯猶暖，愕而歎曰：東國去此十萬餘里，是彼朝熟而返也？掬多曰：汝能不言，真可學焉。後乃授畏總持瑜伽三密教也，龍神圍遶，森在目前，其諸印契，一時頓受。卽日灌頂，爲人天師，稱曰三藏。夫三藏之義者，則内爲戒、定、慧，外爲經、律、論，以陀羅尼總攝之也。陀羅尼者，是菩提速疾之輪，解脱吉祥之海，三世諸佛生於此門，慧照所傳，一燈而已。根殊性異，燈亦無邊。由是有百億釋迦微塵三昧，菩薩以綱總攝於諸定，頓升階位，鄰於大覺，此其旨也。于時畏周行大荒，徧礼聖迹，不憚艱險。凡所履處，皆三返焉。又入雞足山，爲迦葉剃頭，受觀音摩頂。嘗結夏於靈鷲，有猛獸前導，深入山穴。穴明如晝，見牟尼像，左右侍者如生焉。時中印度大旱，請畏求雨。俄見觀音在日輪中，手執軍持注水於地。時衆欣感，得未曾有。復鍜金如貝葉，寫大般若經。鎔中金爲窣覩波，等佛身量焉。母以畏遊方日久，謂爲已殁，旦夕泣淚而喪其明，洎附信問安，朗然如故。五天之境，自佛滅後，外道峥嶸九十六宗，各專其見。畏皆隨所執破滯析疑，解邪縛於心門，捨迷津於覺路。法雲大小而均澤，定水方圓而任器，仆異學之旗鼓，建心王之勝幢，使彼以念制狂，卽身觀佛。掬多曰：善男子，汝與震旦有緣，今可行矣。畏乃頂辭而去。
至迦濕彌羅國。薄暮次河，而無橋梁，畏浮空以濟。一日，受請於長者家，俄有羅漢降曰：我小乘之人，大德是登地菩薩。乃讓席推尊，畏施之以名衣，升空而去。畏復至烏萇國，有白鼠馴遶，日獻金錢。講毗盧於突厥之庭，安禪定於可敦之樹，法爲金字，列在空中。時突厥宫人以手按乳，乳爲三道飛注畏口。畏乃合掌端容曰：我前生之母也。又途中遭寇，舉刃三斫而肢體無傷，揮劍者唯聞銅聲而已。前登雪山大池，畏不悆，掬多自空而至曰：菩薩身同世間，不捨生死。汝久離相，寧有病耶？言訖沖天，之洗然而愈。路出吐蕃，與商旅同次，胡人貪貨，率衆合圍，畏密運心印，而蕃豪請罪。至大唐西境，夜有神人曰：此東非弟子界也，文殊師利實護神州。礼足而滅，此亦猶迦毗羅神送連眉也。畏以駝負經，至西州，涉于河，龍陷駝足，没于泉下，畏亦入泉。三日止住龍宫，宣揚法化，開悟甚衆。及牽駝出岸，經無沾濕焉。
初畏途過北印度境，而聲譽已達中國，睿宗乃詔若那及將軍史獻出玉門塞表以候來儀。開元初，玄宗夢與真僧相見，姿狀非常，躬御丹青，寫之殿壁。及畏至此，與夢合符，帝悦有緣，飾内道場，尊爲教主，自寧、薛王已降皆跪席捧器焉。賓大士於天宫，接梵筵於帝座，禮國師以廣成之道，致人主於如來之乘，巍巍法門，於斯爲盛。時有術士握鬼神之契，參變化之功，承詔御前，角其神異。畏恬然不動，而術者手足無所施矣。開元四年丙辰，賷梵夾始屆長安，勑於興福寺南院安置。續宣住西明寺，問勞重疊，錫貺異常。至五年丁巳，奉詔於菩提院翻譯。畏奏請名僧同參華梵，開題，先譯虚空藏求聞持法一卷，沙門悉達譯語，無著筆受綴文，繕寫進内。帝深加賞歎，有勑畏所將到梵本並令進上。昔有沙門無行西遊天竺，學畢言歸，方及北印，不幸而卒。其所獲夾葉悉在京都華嚴寺中，畏與一行禪師於彼選得數本，並總持妙門，先所未譯。十二年，隨駕入洛，復奉詔於福先寺譯大毗盧遮那經。其經具足梵文有十萬頌；畏所出者，撮其要耳，曰大毗盧遮那成佛神變加持經七卷，沙門寳月譯語，一行筆受，删綴辭理，文質相半，妙諧深趣，上符佛意，下契根緣，利益要門，斯文爲最。又出蘇婆呼童子經三卷、蘇悉地揭羅經三卷，二經具足呪毗柰耶也，卽秘密禁戒焉。若未曾入曼荼羅者，不合輙讀誦，猶未受具人盗聽戒律也。所出虚空藏菩薩能滿諸願最勝心陀羅尼求聞持法一卷，卽金剛頂梵本經成就一切義圖略譯少分耳。畏性愛恬簡，静慮怡神，時開禪觀，奬勸初學。奉儀形者蓮華敷於眼界，稟言説者甘露潤於心田，超然覺明，日有人矣。法侣請謁，唯尊奉長老寳思惟三藏而已，此外皆行門人之禮焉。一行禪師者，帝王宗重，時賢所歸，定慧之餘，陰陽之妙，有所未決，亦咨稟而後行。
畏嘗於本院鑄銅爲塔，手成模範，妙出人天。寺衆以銷冶至廣，庭除深隘，慮風至火盛，災延寳坊。畏笑曰：無苦，自當知也。鼓鑄之日，果大雪蔽空，靈塔出鑪，瑞花飄席，衆皆稱歎焉。又屬暑天亢旱，帝遣中官高力士疾召畏祈雨。畏曰：今旱，數當然也，若苦召龍致雨，必暴，適足所損，不可爲也。帝强之曰：人苦暑病矣，雖風雷亦足快意。辭不獲已，有司爲陳請雨具，旛幢螺鈸備焉，畏笑曰：斯不足以致雨。急撤之。乃盛一鉢水，以小刀攪之，梵言數百呪之。須臾有物如龍，其大如指，赤色矯首，瞰水面，復潛于鉢底。畏且攪且呪，頃之，有白氣自鉢而興，逕上數尺，稍稍引去。畏謂力士曰：亟去，雨至矣。力士馳去，迴顧見白氣疾旋，自講堂而西，若一匹素翻空而上。既而昏霾，大風震電，力士纔及天津橋，風雨隨馬而驟，街中大樹多拔焉。力士入奏而衣盡霑濕矣。帝稽首迎畏，再三致謝。又邙山有巨蛇，畏見之，歎曰：欲決潴洛陽城耶？以天竺語呪數百聲，不日蛇死。乃安禄山陷洛陽之兆也。一説畏曾寓西明道宣律師房，示爲麤相，宣頗嫌鄙之。至中夜，宣捫虱投于地，畏連呼律師撲死佛子。宣方知是大菩薩，詰旦攝衣作禮焉。若觀此説，宣滅至開元中僅五十載矣，如畏出没無常，非人之所測也。
二十年，求還西域，優詔不許。二十三年乙亥十月七日，右脅累足，奄然而化，享齡九十九，僧臘八十。法侣淒涼，皇心震悼，贈鴻臚卿。遣鴻臚丞李現具威儀，賓律師護喪事。二十八年十月三日，葬於龍門西山廣化寺之庭焉。定慧所熏，全身不壞。會葬之日，涕泗傾都，山川變色，僧俗弟子寳畏禪師、明畏禪師、滎陽鄭氏、琅邪王氏痛其安仰，如喪考妣焉。乾元之初，唐風再振，二禪師刻偈，諸信士營龕，弟子舍于旁，有同孔墓之戀。今觀畏之遺形，漸加縮小，黑皮隱隱，骨其露焉。累朝旱澇，皆就祈請，徵驗隨生，且多檀施。錦繡巾帊，覆之如偃息耳。每一出龕，置于低榻，香汁浴之。洛中豪右争施禪帊淨巾澡豆，以資浴事。今上禳禱，多遣使臣往加供施，必稱心願焉。
釋智慧者，梵名般剌若也，姓橋答摩氏，北天竺迦畢試國人，穎悟天資。七歲發心，違侍二親，歸依三寶。時從大德調伏軍教誦四阿含，滿十萬頌，阿毗達磨三萬頌。及年應法，隨師往别國，納具足戒，誦薩婆多近四萬頌，俱舍二萬八千頌，又誦大婆沙，兼通其義。七年於彼專習小乘。後詣中天竺那爛陀寺，稟學大乘唯識、瑜伽、中邊等論、金剛般若經、因明聲明毉明王律論等，並依承智護、進友、智友三大論師。復遊雙林，經八塔，往來瞻礼十有八年。聞南北竺頗尚持明，遂往諮禀。彼有灌頂師名達摩耶舍見慧勤重可教，授瑜伽法入曼荼羅三密護身五部印契經，于一年誦徹三千五百餘頌。
常聞支那大國，文殊在中，錫指東方，誓傳佛教。乃泛海東邁，垂至廣州，風飄却返，抵執師子國之東。又集資糧，重修巨舶，徧歷南海諸國。二十二年。再近番禺，風濤遽作，舶破人没，唯慧存焉。夜至五更，其風方止，所賷經論，莫知所之。及登海壖，其夾策已在岸矣，於白沙内大竹筩中得之，宛爲鬼物扶持而到。乃歎曰：此大乘理趣等經，想脂那人根熟矣！遂東北行，半月達廣州，卽德宗建中初也。屬帝違難，奉天貞元二年始屆京輦。見鄉親神策軍正將羅好心，卽慧舅氏之子也，悲喜相慰。將至家中，延留供養。八年，上表舉慧翻傳，有勑令京城諸寺大德名業殊衆者同譯，得罽賓三藏般若開釋梵本，翰林待詔光宅寺沙門利言度語，西明寺沙門圓照筆受，資聖寺道液、西明寺良秀、莊嚴寺應真、醴泉寺超悟、道岸、𧦪空、並充證義。六月八日，欲剏經題，勑右街功德使王希遷與右神策軍大將軍王孟涉、驃騎大將軍馬有鄰等送梵經出内。緇伍威儀，樂部相間，士女觀望，車騎交駢，迎入西明寺翻譯。卽日賜錢一千貫、茶三十串、香一大合，充其供施。開名題曰大乘理趣六波羅蜜多經，成十卷。又華嚴長者問佛那羅延力經、般若心經各一卷，皆貞元八年所譯也。是歲十月繕寫畢。二十八日設綵車，大備威儀，引入光順門，進帝覽，忻然，慰勞勤至。勑於神策軍賜齋食，嚫慧絹五百匹、冬服一副，餘人賜各有差。慧表謝，答詔襃美。同日請譯經，奉天定難功臣開府儀同三司檢校太子詹事羅好心上表云：臣表弟沙門般剌若先進大乘理趣六波羅蜜梵本經，伏奉今年四月十九日勑令王希遷精選有道行僧於西明寺翻譯。今經帙已終，同詣光順門進上。答詔云：卿之表弟早悟大乘，遠自西方，來遊上國，宣六根之奥義，演雙樹之微言。念以精誠所宜欽重，是令翻譯，俾用流行。卿夙慕忠勤，職司禁衞，省覽表疏，具見乃懷，所謝知。好心以朱泚圍逼之際，頗有戰功，預其中兵，爲帝寵重。慧得好心啓導，譯務有光，帝製經序焉。慧後終于洛陽，葬龍門之西岡，塔今存矣。
釋玄覺，高昌國人也，西土種姓未得聞焉。學慕大乘，從玄奘三藏研覈經論，亦於玉華宫參預翻譯。及大般若經向就，同請翻寳積經，奘辭惙然。覺因夢一浮圖莊嚴高大，忽然摧倒，遂驚起告奘。奘曰：非汝身事，此吾滅之徵耳。覺暗悲安倣，勸諸法侣競求毉藥。覺後莫測終焉。
釋道因，姓侯氏，濮陽人也。稟祜居醇，含章縱哲，覃訏之歲，粹采多奇，髫齓之辰，殊姿特茂。孝愛之節，慈順之風，率志于斯，因心以極。年甫七歲，丁于内艱，嗌粒絶漿，殆乎滅性。成人之德，見稱州里。免喪之後，思酬罔極，出家之志，人莫我移。便詣靈巖寺求師誦習，曾不浹旬，通湼槃經二帙，舉衆驚駭，謂爲神童。落髮已來，砥礪其行，揣摩義章，卽講湼槃，宿齒名流，咸所歎服。及升上品，旋學律儀，又於彭城嵩法師所傳攝大乘。嵩公懿德玄猷，蘭薰月映，門徒學侣，魚貫鳧趨，講室談筵，爲之囂隘。遂依科戒而爲節文，年少沙門且令習律，曉四分者，方許入聽。因夏臘雖幼，業行攸高，獨於衆中，逈見推揖，每敷攝論，卽令覆講。後隱泰嶽，凡經四秋。將詣洛中，屬昏季陵夷，法網嚴峻，僧無徒侣，弗許遊方。於是杖錫出山，孑焉超邁，恐罹刑憲，静念觀音。少選之閒，有僧欻至，皓然白首，請與偕行。迨至銅街，暨於金地，俯仰之際，莫知所在。咸謂善逝之力，有感斯見。未幾，因避難三蜀，居于多寳寺。好事者素聞道譽，乃命開筵攝論、維摩，聽者千數。時有寳暹法師，東海人也，殖藝該洽，尤善大乘，昔在隋朝，英塵久播，學徒來請，接武磨肩。暹公傲爾其間，仰之彌峻，每至因之論席，肅然改容，沈吟久之，方用酬遣。因抗音馳辯，雷驚波注，盡妙窮微，藏牙折角。益州總管鄧國公竇璡、行臺左僕射賛國公竇軌、長史申國公高士廉、范陽公盧承慶，及前後首僚，西南嶽牧，並國華朝秀，重望崇班，共籍芳聲，俱申虔仰。乃於彭門山寺習道安居。此寺往經廢毁，院宇凋弊，因慨然構懷，專事營緝，未移再稔，蔚成淨場。又以九部微言，三界式仰，緬惟法盡，將翳龍宫。遂於寺之北巖，刻書經典，窮多羅之祕袠，盡毗尼之正文。縱堯世之洪水襄陵，任趙簡之北山燎狩，必無他慮，與劫齊休。
既而清猷遠暢，峻業遐昭，遂簡宸衷，乃紆天綍，追赴京邑，止大慈恩寺，與玄奘法師翻譯校定梵本，兼充證義。奘師偏奬賞之，每有難文，同加參酌，新翻弗墜，因有力焉。慧日寺主楷法師者，聰爽温贍，聲藹鴻都，首建法筵，請開奥義。帝城緇俗，具來諮稟，欣焉相顧，得所未聞。因研幾史籍，尤好老莊，咀其菁華，含其腴潤，包四始於風律，綜五聲於文緒，故所講訓，内外該通。其專業者，湼槃、華嚴、大品、維摩、法華、楞伽等經，十地、地持、毗曇、智度、攝大乘、對法、佛地等論，及四分等律。其攝論、維摩仍著章疏。已而能事畢矣，示疾終于長安慧日寺，則顯慶三年三月十一日也，春秋七十二。越明年正月，旋神座于益部，二月八日窆于彭門光化寺石經之側。道俗送葬，數有數千。弟子玄疑等嗣其香火。至龍朔中，中臺司藩大夫李儼製碑，歐陽通書焉。
釋若那跋陀羅，華言智賢，南海波凌國人也，善三藏學。麟德年中，有成都沙門會寧欲往天竺，觀礼聖跡，泛舶西遊，路經波凌，遂與智賢同譯湼槃後分二卷。此於阿笈摩經内譯出，説世尊焚棺、收設利羅等事，與大湼槃頗不相涉。譯畢寄經達交州，寧方之西域。至儀鳳年初，交州都督梁難敵遣使同會寧弟子運期奉表進經，入京。三年戊寅，大慈恩寺沙門靈會於東宫啓請施行。運期奉侍其師，因心莫比，師令賷經行化，故無暇影隨往西域也。
釋佛陀多羅，華言覺救，北天竺罽賓人也。賷多羅夾，誓化脂那，止洛陽白馬寺，譯出大方廣圓覺了義經。此經近譯不委何年，且隆道爲懷，務甄詐妄，但真詮不謬，豈假具知年月耶？救之行迹，莫究其終。大和中，圭峯密公著疏判解，經本一卷，後分二卷成部，續又爲鈔，演暢幽邃。今東京、太原、三蜀盛行講演焉。
釋佛陀波利，華言覺護，北印度罽賓國人。忘身徇道，徧觀靈跡，聞文殊師利在清涼山，遠涉流沙，躬來禮謁，以天皇儀鳳元年丙子，杖錫五臺，虔誠礼拜，悲泣雨淚，冀覩聖容。倐焉見一老翁從山而出，作婆羅門語，謂波利曰：師何所求耶？波利答曰：聞文殊大士隱迹此山，從印度來，欲求瞻礼。翁曰：師從彼國將佛頂尊勝陀羅尼經來否？此土衆生多造諸罪，出家之輩亦多所犯。佛頂神呪除罪祕方，若不賷經，徒來何益？縱見文殊，亦何能識？師可還西國，取彼經來，流傳此土，卽是徧奉衆聖，廣利羣生，拯接幽冥，報諸佛恩也。師取經來至，弟子當示文殊居處。波利聞已，不勝喜躍，裁抑悲淚，向山更礼。舉頭之頃，不見老人。波利驚愕，倍增虔恪。遂返本國取得經廻，既達帝城，便求進見。有司具奏，天皇賞其精誠，崇斯祕典，下詔鴻臚寺典客令杜行覬與日照三藏於内共譯。譯訖，儭絹三十匹，經留在内。波利垂泣奏曰：委弃身命，志在利人。請帝流行，是所望也。帝愍其專切，遂留所譯之經，還其梵本。波利得經，彌復忻喜，乃向西明寺訪得善梵語僧順貞，奏乞重翻。帝俞其請，波利遂與順貞對諸大德翻出，名曰佛頂尊勝陀羅尼經，與前杜令所譯者，呪韻經文少有同異。波利所願既畢，却持梵本入于五臺，莫知所之。或云波利隱金剛窟，今永興龍首岡有波利藏舍利之所焉。
大曆中南嶽雲峰寺沙門法照入五臺山礼金剛窟，夜之未央，剋責撲地。忽見一僧長七尺許，梵音朗暢，稱是佛陀波利。問曰：阿師如此自苦，得無勞乎？有何願樂？照對曰：願見文殊。曰：若志力堅強，真實無妄，汝可脱履於板上，咫尺聖顔，令子得見。照遂瞑目，俄已入窟。見一院題額云金剛般若寺，字體酋健，光色閃爍。其院皆是異寶莊嚴，名目不暇。樓觀複沓，殿宇連延，罘罳密緻，鈴鐸交鳴，可二百所。間有秘藏，中緘金剛般若并一切經法，人物魁偉，殆非常所覩也。文殊大聖處位尊嚴，擁從旁午，宣言慰勞，分茶賦食訖。波利引之出去。照苦乞在寺，波利不許。臨别勉之，努力修進，再來可住。照還至板上躡履，迴眸之際，波利隱焉。
釋尊法，西印度人也，梵云伽梵達磨，華云尊法。遠踰沙磧，來抵中華，有傳譯之心，堅化導之願。天皇永徽之歲，翻出千手千眼觀世音菩薩廣大圓滿無礙大悲心陀羅尼經一卷。經題但云西天竺伽梵達磨譯，不標年代。推其本末，疑是永徽、顯慶中也。又準千臂經序云：智通同此三藏譯也。法後不知其終。
釋無極高，中印度人，梵云阿地瞿多，華云無極高也。出家氏族未憑書之。高學窮滿字，行潔圓珠，精練五明，妙通三藏。永徽三年壬子歲正月，自西印度賷梵夾來屆長安，勑令慈門寺安置。沙門大乘琮等十六人、英公李世勣、鄂公尉遲德等十二人，同請高於慧日寺浮圖院建陀羅尼普集會壇，所須供辦。法成之日，屢現靈異，京中道俗咸歎希逢。沙門玄楷等固請翻其法本。以四年癸丑至于五年，於慧日寺從金剛大道場經中撮要而譯，集成一部，名陀羅尼集經一十二卷，玄楷筆受。
于時有中印度大菩提寺阿難律木叉師、迦葉師等，於經行寺譯功德天法，編在集經第十卷内，故不别出焉。
釋極量，中印度人也，梵名般剌蜜帝，此言極量。懷道觀方，隨緣濟物，展轉遊化，漸達支那，乃於廣州制止道場駐錫。衆知博達，祈請頗多，量以利樂爲心，因敷祕賾。
神龍元年乙巳五月二十三日，於灌頂部中誦出一品，名大佛頂如來密因修證了義諸菩薩萬行首楞嚴經，譯成一部十卷。烏萇國沙門彌伽釋迦譯語，菩薩戒弟子前正議大夫同中書門下平章事清河房融筆受，循州羅浮山南樓寺沙門懷迪證譯。量翻傳事畢，會本國王怒其擅出經本，遣人追攝，泛舶西歸。後因南使入京，經遂流布，有惟慤法師、資中沇公各著疏解之。
釋實叉難陀，一云施乞叉難陀，華言學喜，葱嶺北于遁人也。智度恢曠，風格不羣，善大小乘，旁通異學。
天后明揚佛日，崇重大乘，以華嚴舊經，處會未備，遠聞于闐有斯梵本，發使求訪，并請譯人。叉與經夾同臻帝闕，以證聖元年乙未於東都大内大徧空寺翻譯。天后親臨法座，焕發序文，自運仙毫，首題名品。南印度沙門菩提流志、沙門義淨同宣梵本，後付沙門復禮、法藏等於佛授記寺譯成八十卷。聖曆二年功畢。至久視庚子，駕幸潁川三陽宫，詔叉譯大乘入楞伽經，天后復製序焉。又於京師清禪寺及東都佛授記寺譯文殊授記等經，前後總出一十九部，沙門波崙、玄軌等筆受，沙門復禮等綴文，沙門法寳、恒景等證義，太子中舍賈膺福監護。長安四年，叉以母氏衰老，思歸慰覲，表書再上，方俞，勑御史霍嗣光送至于闐。暨和帝龍興，有勑再徵。景龍二年，達于京輦，帝屈萬乘之尊，親迎於開遠門外。傾都緇侣，備旛幢導引。仍飾青象，令乘之入城，勑於大薦福寺安置。未遑翻譯，遘疾彌留，以景雲元年十月十二日，右脇累足而終，春秋五十九歲。有詔聽依外國法葬。十一月十二日於開遠門外古然燈臺焚之，薪盡火滅，其舌猶存。十二月二十三日，門人悲智、勅使哥舒道元送其餘骸及斯靈舌還歸于闐，起塔供養。後人復於荼毗之所，起七層塔，土俗號爲華嚴三藏塔焉。
周西京廣福寺日照傳釋地婆訶羅，華言日照，中印度人也。洞明八藏，博曉五明，戒行高奇學業勤悴，而呪術尤工。以天皇時來遊此國，儀鳳四年五月，表請翻度所賷經夾，仍準玄奘例，於一大寺别院安置，并大德三五人同譯。至天后垂拱末，於兩京東西太原寺及西京廣福寺，譯大乘顯識經、大乘五藴論等凡一十八部，沙門戰陀般若提婆譯語，沙門慧智證梵語。勑諸名德助其法化，沙門道成、薄塵、嘉尚、圓測、靈辯、明恂、懷度證義，沙門思玄、復禮綴文筆受，天后親敷睿藻，製序冠首焉。照嘗與覺護同翻佛頂，深體唐言，善傳佛意。每進新經，錫賚豐厚。後終于翻經小房，享年七十五。天后勑葬于洛陽龍門香山，塔見存焉。
釋提雲般若，或云提雲陀若那，華言天智，于闐國人也。學通大小，解兼真俗，呪術禪門，無不諳曉。永昌元年，來屆于此，謁天后於洛陽，勑令就魏國東寺翻譯。卽以其年己丑至天授二年辛卯，出華嚴經法界無差别論等六部七卷，沙門處一筆受，沙門復禮綴文，沙門德感、慧儼、法明、恒景等證義。智終年卒地，莫得而聞。
釋慧智，其父印度人，婆羅門種，因使遊此方，而生於智。少而精勤，有出俗之志，天皇時從長年婆羅門僧，奉勑度爲弟子。本既梵人，善閑天竺書語；生于唐國，復練此土言音。三藏地婆訶羅、提雲若那、寶思惟等所有翻譯，皆召智爲證，兼令度語。後至長壽二年癸巳，智於東都佛授記寺自譯觀世音頌一卷。不詳所終。
有沙門明佺者，不知何許人，出家隸業，悉在佛授記寺。尤善毗尼，兼閑經論。天册萬歲元年，勑令刊定經目，佺所專纂録，編次持疑，更與翻經大德二十餘人同共參正，號曰大周經録焉。智昇云：雖云刊定，繁穢尤多。徒見流行，寔難憑準。蓋此録支經别品，雜沓不倫，致爲昇公之所黜矣。
釋彌陀山，華言寂友，覩貨邏國人也。自幼出家，遊諸印度，徧學經論，楞伽、俱舍，最爲窮覈。志傳像法，不悋鄉邦，杖錫孤征，來臻諸夏，因與實叉難陀共譯大乘入楞伽經。又天授中，與沙門法藏等譯無垢淨光陀羅尼經一卷。其經，佛爲劫比羅戰荼婆羅門説，延其壽命。譯畢進内，尋辭帝歸鄉，天后以厚禮餞之。
釋智通，姓趙氏，本陝州安邑人也。隋大業中出家受具，後𥻊名總持寺。律行精明，經論該博。自幼挺秀，卽有遊方之志，因往洛京翻經館學梵書并語，曉然明解。屬貞觀中，有北天竺僧賫到千臂千眼經梵本，太宗勑搜天下僧中學解者充翻經館綴文、筆受、證義等。通應其選，與梵僧對譯，成二卷。天皇永徽四年，復於本寺出千囀陀羅尼觀世音菩薩呪一卷、觀自在菩薩隨心呪一卷、清淨觀世音菩薩陀羅尼一卷，共四部五卷。通善其梵字，復究華言，敵對相翻，時皆推伏。又云：行瑜伽祕密教，大有感通。後不知所終。
釋智嚴，姓尉遲氏，本于闐國質子也，名樂。受性聰利，𥻊鴻臚寺，授左領軍衞大將軍上柱國，封金滿郡公，而深患塵勞，唯思脱屣。神龍二年五月，奏乞以所居宅爲寺，勑允，題牓曰奉恩是也。相次乞捨官入道，十一月二十四日墨制聽許。景龍元年十一月五日，孝和帝誕節剃染。尋奉勑於此寺翻經，多證梵文，諸經成部，嚴有力焉。嚴重譯出生無邊法門陀羅尼經。後於石鼈谷行頭陀法，又充終南山至相寺上座，體道用和，率從清謹。不知其終。
釋阿你真那，華言寶思惟，北印度迦濕蜜羅國人，刹帝利種。幼而捨家，禪誦爲業。進具之後，專精律品，而慧解超群，學兼真俗，乾文呪術，尤攻其妙。加以化導爲心，無戀鄉國。以天后長壽二年，屆于洛都，勑於天宫寺安置。卽以其年創譯至中宗神龍景午，於佛授記、天宫、福先等寺，出不空罥索陀羅尼經等七部。睿宗大極元年四月，太子洗馬張齊賢等繕寫進内。其年六月，勑令禮部尚書晉國公薛稷、右常侍高平侯徐彦伯等詳定入目施行。那自神龍之後，不務翻譯，唯精勤礼誦，修諸福業。每於晨朝磨香爲水，塗浴佛像，後方飲食。從始洎終，此爲恒業。衣鉢之外，隨得隨施。後於龍門山請置一寺，制度皆依西域，因名天竺焉。門徒學侣同居此寺，精誠所感，靈應寔繁。壽百有餘歲，以開元九年終於寺，構塔旌表焉。
釋菩提流志，南天竺國人也，淨行婆羅門種，姓迦葉氏。年十二，就外道出家，事波羅奢羅，學聲明、僧佉等論。曆數、呪術、陰陽、讖緯，靡不該通。年逾耳順，方乃迴心，知外法之乖違，悟釋門之淵默，隱居山谷，積習頭陀。初依耶舍瞿沙三藏學諸經論，其後遊歷五天，徧親講肆。高宗大帝聞其遠譽，挹彼高風，永淳二年，遣使迎接。天后復加鄭重，令住東洛福先寺譯佛境界、寶雨、華嚴等經，凡十一部。中宗神龍二年，又住京兆崇福寺，譯大寶積經。屬孝和厭代，睿宗登極，勑於北苑白蓮池、甘露亭，續其譯事，翻度云畢，御序冠諸。其經舊新凡四十九會，總一百二十卷。先天二年四月八日進内，此譯場中沙門思忠、天竺大首領伊舍羅等譯梵文，天竺沙門波若屈多、沙門達摩證梵義，沙門履方、宗一、慧覺筆受，沙門深亮、勝莊、塵外、無著、懷迪證義，沙門承禮、雲觀、神暕、道本次文。次有潤文官盧粲、學士徐堅、中書舍人蘇瑨、給事中崔璩、中書門下三品陸象先、尚書郭元振、中書令張説、侍中魏知古，儒釋二家，構成全美。寶積用賢既廣，流志運功最多，所慊者古今共譯一切陀羅尼末句云莎嚩訶，皆不竊考清濁，遂使命章有異。或云薩婆訶，或云馺皤訶等，九呼不倫，楷定梵音，悉無本旨。此非梵僧傳誦不的，自是執筆之誤，故剋取莎嚩訶爲正矣。
志開元十二年，隨駕居洛京長壽寺。十五年十一月四日，囑誡弟子五日齋時，令侍人散去，右脅安卧，奄然而卒，春秋一百五十六。帝聞軫悼，勑試鴻臚卿，謚曰開元一切徧知三藏。遣内侍杜懷信監護喪事，出内庫物，務令優贍。用鹵簿羽儀，幡幢花蓋，闐塞衢路。十二月一日，遷窆于洛南龍門西北原，起塔，勒石誌之。
釋懷迪，循州人也。先入法于南樓寺，其山半在海涯，半連陸岸，乃仙聖遊居之靈府也。迪久探經論，多所該通，七略九流，粗加尋究。以海隅之地，津濟之前，數有梵僧寓止于此，迪學其書語，自兹通利。菩提流志初譯寶積，召迪至京證義，事畢南歸。後於廣府遇一梵僧，賫多羅葉經一夾，請共翻傳，勒成十卷，名大佛頂萬行首楞嚴經是也。迪筆受經旨，緝綴文理，後因南使附經入京，卽開元中也。
又乾元元年有罽賓三藏般若力、中天竺婆羅門三藏善部末摩、箇失密三藏舍那並慕化入朝，詔以力爲太常少卿，末摩爲鴻臚少卿，並員外置，放還本土。或云：各賫經至，屬燕趙阻兵，不遑宣譯，故以官品榮之。
釋牟尼室利，華言寂默。其爲人也，神宇高爽，量度真率。德宗貞元九年，發那爛陀寺，擁錫東來。自言從北印度往此寺出家，受戒學法焉。十六年，至長安興善寺。十九年，徙崇福醴泉寺。復於慈恩寺請行翻譯事，乃將奘師梵本，出守護國界主陀羅尼經十卷，又進六塵獸圖。帝悦，檀施極多。元和元年六月十九日，卒于慈恩寺。
初默説中天竺摩伽陀國那爛陀寺周圍四十八里，九寺一門，是九天王所造。默在寺日，住者萬餘，以大法師處量綱任，西域伽藍無如其高廣矣。案守護國界主經是般若譯，牟尼證梵本，翰林待詔光宅寺智真譯語，圓照筆受，鑒虚潤文，澄觀證義焉。
釋勿提提羼魚，華言蓮華精進，本屈支城人也，卽龜兹國，亦云丘慈，正曰屈支。時唐使車奉朝到彼土，城西門外有蓮華寺，進居此中，號三藏苾蒭。奉朝至誠祈請，開譯梵夾，傳歸東夏。進允之，遂譯出十力經，可用東紙三幅成一卷，是佛在舍衞國説。安西境内有前踐山，山下有伽藍，其水滴溜成音可愛，彼人每歲一時采綴其聲以成曲調，故耶婆瑟雞，開元中用爲羯鼓曲名，樂工最難其杖撩之術。進寺近其滴水也。其經是沙門悟空同十地迴向輪經共十一卷，賫進。貞元中請編入藏，值圓照續録，故述其由。
釋尸羅達摩，華言戒法也，本于闐人。學業該通，善知華梵，居于是國，爲大法師。唐貞元中，悟空迴至北庭，其本道節度使楊襲古與龍興寺僧請法爲譯主，翻十地經。法躬讀梵文并譯語，沙門大震筆受，法超潤文，善信證義，悟空證梵文。又譯迴向輪經，翻傳纔畢，繕寫欲終，遇北庭宣慰中使段明秀事訖迴，與北庭奏事官牛昕、安西奏事官程鍔等相隨入朝，爲沙河不通，取迴鶻路，其梵夾留北庭龍興寺藏。賫所譯唐本至京，卽貞元五載也。法譯事方終，却迴豁丹，豁丹一云于遁，此皆嶺北人之呼召耳，若五印度語云瞿薩怛那，華言乳國，亦云地乳也。
釋蓮華，本中印度人也。以興元元年杖錫謁德宗，乞鐘一口歸天竺聲擊。勑廣州節度使李復修鼓鑄畢，令送於南天竺金塠寺。華乃將此鐘於寶軍國毗盧遮那塔所安置。後以華嚴後分梵夾附舶來，爲信者般若三藏於崇福寺翻成四十卷焉。
一云：梵夾本是南天竺烏荼國王書獻脂那天子，書云：手自書寫華嚴經百千偈中所説善財童子五十五聖者，善知識入不思議解脱境界普賢行願品，謹奉進上，願於龍華會中奉覲云，卽貞元十一年也。至十二年六月，詔於崇福寺翻譯，罽賓沙門般若宣梵文，洛京天宫寺廣濟譯語，西明寺圓照筆受，智柔、智通綴文，成都府正覺寺道恒、鑒虚潤文，千福寺大通證義，澄觀、靈邃詳定，神策軍護軍中尉霍仙鳴、左街功德使竇文場寫進，十四年二月解座。
釋飛錫，未知何許人也。神氣高邈，識量過人。初學律儀，後於天台法門一心三觀，與沙門楚金棲心研習。天寶初遊于京闕，多止終南紫閣峯草堂寺。屬不空當途傳譯，慎選英髦，錫預其數，頻登筆受、潤文之任。代宗永泰元年四月十五日，奉詔於大明宫内道場同義學沙門良賁等十六人參譯仁王護國般若經并密嚴經。先在多羅葉時，並是偈頌，今所譯者多作散文。不空與錫等及翰林學士柳抗重更詳定，錫充證義正員，辭筆不愧斯職也。
釋子鄰，姓范氏，兖州乾封大范村人也。父峻朝，不喜三寶，或見桑門，必加咄唾，有問其故，卽欲敺焉。鄰生已數歲，小字鄰兒，見著袈裟者，則生慕羡之意。開元初，東都廣愛寺慶修律師遊于岱宗，經范氏之舍。鄰一見之，喜貫顔色，拜求出家。問曰：父母云何？對曰：不令堂親知，知則遭箠撻矣。師但先去，某乃影隨。律師行五里間，鄰已至矣。及洛寺，受教之易，若甘之受和焉。染削已，或名志鄰。至十一年，忽思二親，辭歸寧覲。其父喪明，母終已三載矣。因詣嶽廟，求知母之幽趣，卽敷坐具，誦法華經，誓見天齊王爲期。其夜，嶽神果召鄰問：何故懇苦如是？鄰曰：母王氏亡來已經除服，敢問大王：母今胡在？王顧簿吏，對曰：王氏見繫獄受苦。鄰曰：我母何罪？王曰：生和尚時，食雞卵，又取白傅頭瘡，坐是之故，職汝之由。鄰悲號委頓，求王請免。曰：縶縻有分，放釋無門。然則爲法師計，請往鄮山礼阿育王塔，或可原也。鄰詰朝遵途，到句章山寺，叩頭哀訴，五輪著地，礼畢投策，至四萬數，俄聞有呼鄰聲，若蔡順之解，望空見雲氣中母謝曰：承汝之力，得生忉利天矣，故來報汝。倐然不見。
鄰後求解經論，至于關輔閒，外學兼通，美聲籍甚。以名僧之選，恒入肅宗内殿應奉，高其舌端，精於捷對，御前口占，叙述皇道，時輩靡及。勑賜紫方袍，充供奉僧。代宗卽位，更崇釋氏。永泰中，不空重譯仁王護國、密嚴等經，鄰與千福寺法崇、西明寺慧静、保壽寺圓寂分職證義，並良賁潤文。鄰莫測其終。先所礼塔，今鄮山育王寺後峯之翠微茅庵基及井存焉。井實方池，其水碧色，緑苔泛泛然，辭人遊者，詩詠絶多矣。
釋般若，罽賓國人也。貌質魁梧，執戒嚴整，在京師，充義學沙門。憲宗敦崇佛門，深思翻譯，奈何有事于蜀部，劉闢阻命，王承宗未平，朝廷多故。至元和五年庚寅，詔工部侍郎歸登、孟簡、劉伯芻、蕭俛等就醴泉寺譯出經八卷，號本生心地觀，此之梵夾乃高宗朝師子國所進者，寫畢進上。帝覽有勑，朕願爲序。尋頒下其文，冠于經首，三藏賜帛，證義諸沙門錫賚有差。先於貞元中譯華嚴經後分四十卷，此蓋烏荼國王所進者，于時而賜紫衣。後大中中，法寶大師玄暢奏請入藏焉。
釋悟空，京兆雲陽人，姓車氏，後魏拓跋之遠裔也。天假聰敏，志尚典墳，孝悌之聲，藹于鄉里。屬玄宗德被遐方，罽賓國願附大唐，遣大首領薩婆達幹與三藏舍利越摩於天寶九載來朝闕庭，請使巡按。明年，勑中使張韜光，將國信行官傔吏四十餘人西邁。時空未出俗名，奉朝授左衞涇州四門府别將，令隨使臣自安西路去。至十二載至健陀羅國，罽賓東都城也，其王禮接唐使。使迴，空篤疾，留健陀羅。病中發願，痊當出家。遂投舍利越摩落髮，號達摩馱都，華言法界，當肅宗至德二年也。洎年二十九，於迦濕彌羅國受具足戒，文殊矢湼地爲親教師，鄔不羼提爲羯磨阿遮利，耶馱里巍地爲教授，於蒙鞮寺諷聲聞戒，習根本律儀。然北天竺國皆薩婆多學也。後巡歷數年，徧瞻八塔，爲憶君親，因咨本師舍利越摩，再三方允。摩手授梵本十地、迴向輪、十力三經，共一夾，并佛牙舍利以贈别。
空行從北路，至覩貨羅國，五十七蕃中有一城，號骨咄國，城東有小海。空行次南岸，地輙摇動，雲陰雨暴，霆擊雹飛。乃奔就一大樹間，時有衆商咸投其下。商主告衆曰：誰賫佛舍利異物殊珍耶？不爾，龍神何斯忿怒？有則投于海中，無令衆人惶怖。如藏匿者，自貽伊咎。空爲利東夏之故，潜乞龍神宥過。自卯達申，雨雹方霽。迴及龜兹，居蓮華寺，遇三藏法師勿提提羼魚，善於傳譯。空因將十力經夾請翻之。尋抵北庭，大使復命。空出梵夾，于闐三藏戒法爲譯主，空證梵文并度語，翻成十地迴向輪經。事訖，隨中使段明秀以貞元五年己巳達京師，勑於躍龍門使院安置。進上佛牙、舍利、經本，宣付左神策軍繕寫，功德使竇文場寫畢進呈，勑署空壯武將軍、試太常卿。乃歸章敬寺。次返雲陽問二親，墳樹已栱矣。凡所往來，經四十年，于時已六十餘。所翻經三本，共十一卷。翻經大德圓照續開元録皆編入藏，復記空之行狀焉。
釋滿月者，西域人也。爰來震旦，務在翻傳瑜伽法門，一皆貫練。既多神効，衆所推欽。開成中，進梵夾，遇僞甘露事去未旋踵，朝廷無復紀綱，不暇翻譯。時悟達國師知玄好學聲明，礼月爲師，情相欵密，指教梵字并音字之緣界，悉曇八轉，深得幽趣。玄曰：异哉，吾體兩方之言，願參象胥之末，可乎？因請翻諸禁呪，乃與菩提嚩日羅金剛悉地等重譯出陀羅尼集四卷，又佛爲毗戍陀天子説尊勝經一卷，詳覈三復，曲盡佛意。此土先已有陀羅尼集十二卷，新翻四卷，未聞入藏。月等俱不測其終。
次有般若斫迦三藏者，華言智慧輪，亦西域人。大中中，行大曼拏羅法，已受灌頂爲阿闍棃，善達方言，深通密語，著佛法根本。宗乎大毗盧遮那，爲諸佛所依，法之根本者，陀羅尼是也。至於出生無邊法門，學者修戒定慧以總持助成，速疾之要，無以超越。又述示教指歸，共一千餘言，皆大教之鈐鍵也，出弟子紹明，咸通年中刻石記傳焉。
論曰：無漏海中，震潮音而可怪；總持言下，書梵字而不常。未聞者聞，聞光音天之餘響；未解者解，解最上法之所詮。聖賢飲之爲醇醪，凡劣啜之成糟粕。若夫有緣則遇，無道則違。秦獄既械其利防，此無緣也；漢庭肇迎其白馬，斯有感焉。聽彼異呼，覽其横字，情可求而呼相亂，字雖殊而意且同。是故周禮有象胥氏通六蠻語，狄鞮主七戎，寄司九夷，譯知八狄。今四方之官，唯譯官顯著者何也？疑漢已來多事北方，故譯名爛熟矣。又如周秦輶軒使者，奏籍通别國方言，令君王不出户庭坐知絶遐異俗之語也。若然者，象胥知其遠也，方言知其近也。大約不過察異俗、達遠情者矣。懿乎東漢，始譯四十二章經，復加之爲翻也。翻也者，如翻錦綺，背面俱花，但其花有左右不同耳。由是翻譯二名行焉。初則梵客華僧，聽言揣意，方圓共鑿，金石難和，椀配世間，擺名三昧，咫尺千里，覿面難通。次則彼曉漢談，我知梵説，十得八九時有差違，至若怒目看世尊、彼岸度無極矣。後則猛、顯親往，奘、空兩通，器請師子之膏，鵝得水中之乳，内豎對文王之問，揚雄得絶代之文，印印皆同，聲聲不别，斯謂之大備矣。逖觀道安也，論五失三不易。彦琮也籍其八備，明則也撰翻經儀式，玄奘也立五種不翻，此皆類左氏之諸凡，同史家之變例。今立新意，成六例焉。謂譯字譯音爲一例，胡語梵言爲一例，重譯直譯爲一例，麤言細語爲一例，華言雅俗爲一例，直語密語爲一例也。
初則四句，一譯字不譯音，卽陀羅尼是。二譯音不譯字，如佛胸前卍字是。三音字俱譯，卽諸經律中純華言是。四音字俱不譯，如經題上󲊧√二字是。
第二胡語梵言者，一在五天竺，純梵語。二雪山之北是胡。山之南名婆羅門國，與胡絶，書語不同，從羯霜那國字源本二十餘言，轉而相生，其流漫廣，其書豎讀同震旦歟？至吐貨羅，言音漸異，字本二十五言，其書横讀。度葱嶺南，迦畢試國言字同吐貨羅，已上雜類爲胡也。若印度言字，梵天所製，本四十七言，演而遂廣，號青藏焉。有十二章，教授童蒙，大成五明論，大抵與胡不同。五印度境彌亘既遥，安無少異乎？又以此方始從東漢傳譯，至于隋朝，皆指西天以爲胡國，且失梵天之苗裔，遂言胡地之經書。彦琮法師獨明斯致，唯徵造録，痛責彌天，符佛地而合阿含，得之在我；用胡名而迷梵種，失則誅誰？唐有宣公，亦同鼓唱。自此若聞彈舌，或覩黑容，印定呼爲梵僧，雷同認爲梵語。琮師可謂忙於執斧捕前白露之蟬，矒在迴光照後黄衣之雀。既云西土有梵有胡，何不南北區分，是非料簡？致有三失。一改胡爲梵，不析胡開，胡還成梵，失也。二不善胡梵二音，致令胡得爲梵，失也。三不知有重譯，失也。當初盡呼爲胡，亦猶隋朝已來總呼爲梵，所謂過猶不及也。如據宗本而談，以梵爲主；若從枝末而説，稱胡可存。何耶？自五天至嶺北，累累而譯也，乃疑琮公留此以待今日，亦不敢讓焉。三亦胡亦梵，如天竺經律傳到龜兹，龜兹不解天竺語，呼天竺爲印特伽國者，因而譯之。若易解者猶存梵語。如此胡梵俱有者是。四二非句，純華言是也。
第三重譯直譯者，一直譯，如五印夾牒直來東夏譯者是。二重譯，如經傳嶺北樓蘭、焉耆，不解天竺言，且譯爲胡語，如梵云鄔波陀耶，疎勒云鶻社，于闐云和尚。又天王，梵云拘均羅，胡云毗沙門是。三亦直亦重，如三藏直賫夾牒而來，路由胡國，或帶胡言。如覺明口誦曇無德律中有和尚等字者是。四二非句，卽賫經三藏雖兼胡語，到此不翻譯者是。
第四麤言細語者，聲明中一蘇漫多，謂汎爾平語言辭也，二彦底多，謂典正言辭也。佛説法多依蘇漫多，意住於義，不依於文，又被一切故。若彦底多非諸類所能解故。亦名全聲者，則言音分明典正，此細語也。半聲者，則言音不分明而訛僻，此麤語也。一是麤非細，如五印度時俗之言是。二唯細非麤，如法護、寶雲、奘師、義淨，洞解聲明音律，用中天細語典言而譯者是。三亦麤亦細，如梵本中語涉麤細者是。或注云此音訛僻，卽麤言也。四二非句闕。
第五華言雅俗者，亦云音有楚夏同也。且此方言語，雅卽經籍之文，俗乃街巷之説，略同西域。細卽典正，麤卽訛僻也。一是雅非俗，如經中用書籍言是。二是俗非雅，如經中乞頭博頰等語是。三亦雅亦俗，非學士潤文，信僧執筆，其間渾金璞玉交雜相投者是。四二非句闕。
第六直語密語者，二種作句，涉俗爲直，涉真爲密，如婆留師是。一是直非密，謂婆留師翻爲惡口住，以惡口人人不親近故。二是密非直，婆留師翻爲菩薩所知彼岸也，既通達三無性理，亦不爲衆生所親近故。三兩亦句，卽同善惡真俗，皆不可親近故。四二非句，謂除前相故。又阿毗持呵婁，鬱婆提、婆羅此諸名在經論中，例顯直密語義也。更有胡梵文字，四句易解。凡諸類例括彼經詮，解者不見其全牛，行人但隨其老馬矣。
或曰：翻梵夾須用此方文籍者，莫招濫涉儒雅之過乎？通曰：言不關典，非子史之言，用其翻對，豈可以委巷之談而糅于中耶？故道安云：乃欲以千載上之微言，傳所合百王下之末俗，斯爲不易矣。或曰：漢魏之際，盛行斯意，致使陳壽國志述臨兒國云：浮屠所載，與中國老子經而相出入。蓋老子西出關，過西域之天竺，教胡爲浮屠。此爲見譯家用道德二篇中語，便認云與老子經互相出入也。設有華人能梵語，與西僧言説，兩相允會，可便謂此人爲天竺人耶？盍窮其始末乎？是知若用外書，須招此謗。如童壽譯法華，可謂折中，有天然西域之語趣矣。今觀房融潤文於楞嚴，僧肇徵引而造論，宜當此誚焉。苟參鄙俚之辭，曷異屠沽之譜？然則糅書勿如無書，與其典也，寧俗。儻深溺俗，厥過不輕；折中適時，自存法語，斯謂得譯經之旨矣。故佛説法多依蘇漫多也。又傳譯之興，奉行之意，不明本起，何示將來？今究其宣揚，略陳梗概。夫教者不倫，有三疇類；一顯教者，諸乘經律論也；二密教者，瑜伽灌頂五部護摩三密曼拏羅法也；三心教者，直指人心，見性成佛，禪法也。次一法輪者，卽顯教也，以摩騰爲始祖焉。次二教令輪者，卽密教也，以金剛智爲始祖焉。次三心輪者，卽禪法也，以菩提達磨爲始祖焉。是故傳法輪者以法音傳法音；傳教令輪者，以祕密傳祕密；傳心輪者，以心傳心，此之三教、三輪、三祖，自西而東，化凡而聖，流十五代，法門之貽厥孫謀，萬二千年，真教之克昌厥後。
或曰：譯場經館，設官分職，不得聞乎？曰：此務所司，先宗譯主，卽賫葉書之三藏明練顯密二教者充之。次則筆受者。必言通華梵，學綜有空，相問委知，然後下筆。西晉僞秦已來立此員者，卽沙門道含、玄賾、姚嵩、聶承遠父子。至于帝王，卽姚興、梁武、天后、中宗，或躬執翰，又謂爲綴文也。次則度語者，正云譯語也。傳度轉令生解，亦名傳語，如翻顯識論，沙門戰陀譯語是也。次則證梵本者，求其量果，密能證知，能詮不差，所顯無謬矣。如居士伊舍羅證譯毗柰耶梵本是也。至有立證梵義一員，乃明西義得失，貴令華語下不失梵義也。復立證禪義一員，沙門大通充之。次則潤文一位，員數不恒，令通内外學者充之。良以筆受在其油素，文言豈無俚俗，儻不失於佛意，何妨刊而正之。故義淨譯場，則李嶠、韋嗣立、盧藏用等二十餘人次文潤色也。次則證義，蓋證已譯之文所詮之義也。如譯婆沙論，慧嵩、道朗等三百人考正文義，唐復禮累場充任焉。次則梵唄，法筵肇啓，梵唄前興，用作先容，令生物善，唐永泰中方聞此位也。次則校勘，讎對已譯之文，隋則彦琮覆疏文義，蓋重慎之至也。次則監護大使，後周平高公侯壽爲總監撿校，唐則房梁公爲奘師監護，相次許觀、楊慎交、杜行顗等充之。或用僧員，則隋以明穆、曇遷等十人監掌翻譯事，詮定宗旨。其處則秦逍遥園、梁壽光殿、瞻雲館、魏汝南王宅。又隋煬帝置翻經館，其中僧有學士之名。唐於廣福等寺，或宫園不定。又置正字字學，玄應曾當是職，後或置或否。朝廷罷譯事，自唐憲宗元和五年至于周朝，相望可一百五十許歲，此道寂然。
迨我皇帝臨大寶之五載，有河中府傳顯密教沙門法進請西域三藏法天譯經于蒲津，州府官表進，上覽大悦，各賜紫衣，因勑造譯經院於太平興國寺之西偏。續勑搜購天下梵夾，有梵僧法護、施護同參其務，左街僧録智照大師慧温證義。又詔滄州三藏道圓證梵字，慎選兩街義解沙門志顯綴文，令遵、法定、清沼筆受，守蠻、道真、知遜、法雲、慧超、慧達、可瓌、善祐、可支證義，倫次綴文，使臣劉素、高品王文壽監護，禮部郎中張洎、光録卿湯悦次文潤色，進校量壽命經、善惡報應經、善見變化、金曜童子、甘露鼓等經，有命授三藏天息災、法天、施護師號，外試鴻臚少卿、賜厩馬等。筆受證義諸沙門各賜紫衣并帛有差。御製新譯經序，冠于經首。觀其佛日重光，法輪發軔，赤玉箱而啓秘，青蓮朶以開芳，聖感如然，前代孰堪比也。又以宣譯之者樂略樂繁，隋之已前，經題簡少；義淨已降，經目偏長。古則隨取強名，後則繁盡我意。又舊翻祕呪，少注合呼。唐譯明言，多詳音反，受持有驗，斯勝古蹤。淨師大譯諸經，偏精律部，自高文彩，最有可觀。金剛智也祕藏祖師，阿目佉也多經譯匠，師資相接，感應互彰。無畏言辭且多朴實。覺救加佛頂之句，人無間然。日照出顯識之文，刃有餘地。思惟罥索，學喜華嚴，密語斷章，大人境界。流志寶積，菩提曼荼，華胥之理致融明，灌頂之風標祕邃，迪公勤其筆受，般若終乎譯場。其餘諸公，皆翻夾牒，欲知狀貌，聊舉喻言。其猶人也，人皆人也，奈何姿制形儀，各從所肖，肖其父焉。若如此，大則同而小有異耳。良由譯經是佛法之本，本立則道生。其道所生，唯生釋子，是以此篇冠首。故曰先王將禜海，必先有事于河者，示不忘本也。
釋窺基，字洪道，姓尉遲氏，京兆長安人也。尉遲之先與後魏同起，號尉遲部，如中華之諸侯國，入華則以部爲姓也。魏平東將軍説六代孫孟都生羅迦，爲隋代州西鎮將，乃基祖焉。考諱宗，唐左金吾將軍松州都督江由縣開國公。其鄂國公德則諸父也，唐書有傳。基母裴氏夢掌月輪吞之，寤而有孕。及乎盈月誕彌，與羣兒弗類，數方誦習，神晤精爽。奘師始因陌上見其眉秀目朗，舉措踈略，曰：將家之種，不謬也哉。脱或因緣相扣，度爲弟子，則吾法有寄矣。復念在印度時計迴程次，就尼揵子邊占得卦甚吉，師但東歸，哲資生矣。遂造北門將軍，微諷之出家。父曰：伊類麤悍，那勝教詔？奘曰：此之器度，非將軍不生，非某不識。父雖然諾，基亦強拒。激勉再三，拜以從命，奮然抗聲曰：聽我三事，方誓出家。不斷情慾、葷血、過中食也。奘先以欲勾牽，後令入佛智，佯而肯焉。行駕累載前之所欲，故關輔語曰三車和尚。即貞觀二十二年也。一基自序云：九歲丁艱，漸踈浮俗。若然者，三車之説，乃厚誣也。至年十七，遂預緇林。及乎入法，奉勑爲奘師弟子，始住廣福寺。尋奉别勑選聰慧穎脱者入大慈恩寺，躬事奘師，學五竺語，解紛開結，統綜條然。聞見者無不嘆伏。凡百揵度跋渠，一覽無差，寧勞再憶。年二十五，應詔譯經，講通大小乘教三十餘本。創意留心，勤勤著述，蓋切問而近思，其則不遠矣。造疏計可百本。奘所譯唯識論，初與昉、尚、光四人同受，潤色、執筆、檢文、纂義，數朝之後，基求退焉。奘問之，對曰：夕夢金容，晨趨白馬，雖得法門之糟粕，然失玄源之醇粹，某不願立功於參糅。若意成一本，受責則有所歸。奘遂許之。以理遣三賢，獨委於基，此乃量材授任也。時隨受撰録所聞，講周疏畢。無何，西明寺測法師亦俊朗之器，於唯識論講場得計於閽者，賂之以金，潜隱厥形，聽尋聯綴，亦疏通論旨。猶數座方畢，測於西明寺鳴椎集僧，稱講此論。基聞之，慙居其後，不勝悵怏。奘勉之曰：測公雖造疏，未達因明。遂爲講陳那之論，基大善三支，縱横立破，述義命章，前無與比。又云，請奘師唯爲己講瑜伽論，還被測公同前盗聽，先講。奘曰：五性宗法，唯汝流通，他人則否。
後躬遊五臺山，登太行，至西河古佛宇中宿，夢身在半山，巖下有無量人唱苦聲，冥昧之間，初不忍聞。徙步陟彼層峯，皆瑠璃色，盡見諸國土。仰望一城，城中有聲曰：住住，咄，基公未合到比。斯須，二天童自城出，問曰：汝見山下罪苦衆生否？答曰：我聞聲而不見形。童子遂投與劍一鐔曰：剖腹當見矣。基自剖之，腹開，有光兩道暉映山下，見無數人受其極苦。時童子入城，持紙二軸及筆投之，捧得而去。及旦，驚異未已。過信夜，寺中有光久而不滅，尋視之，數軸發光者，探之，得彌勒上生經。乃憶前夢，必慈氏令我造疏通暢厥理耳。遂援毫次，筆鋒有舍利二七粒而隕，如吴含桃許大，紅色可愛。次零然而下者，狀如黄粱粟粒。一云，行至太原傳法，三車自隨，前乘經論箱袠，中乘自御，後乘家妓女僕食饌。於路間遇一老父，問乘何人。對曰：家屬。父曰：知法甚精，攜家屬偕，恐不稱教。基聞之，頓悔前非，翛然獨往。老父則文殊菩薩也。此亦巵語矣。隨奘在玉華宫參譯之際，三車何處安置乎？
基隨處化徒，獲益者衆。東行博陵，有請講法華經，遂造大疏焉。及歸本寺，恒與翻譯舊人往還。屢謁宣律師。宣每有諸天王使者執事，或冥告雜務。爾日基去方來，宣怪其遲暮，對曰：適者大乘菩薩在此，善神翼從者多，我曹神通爲他所制故爾。以永淳元年壬午示疾，至十一月十三日長往于慈恩寺翻經院，春秋五十一，法臘無聞。葬于樊村北渠，祔三藏奘師塋隴焉。弟子哀慟，餘外執紼會葬，黑白之衆盈于山谷。
基生常勇進，造彌勒像，對其像日誦菩薩戒一徧，願生兜率，求其志也。乃發通身光瑞，爛然可觀。復於五臺造玉石文殊菩薩像，寫金字般若經畢，亦發神光焉。弟子相繼取基爲折中，視之如奘在焉。大和四年庚戌七月癸酉，遷塔於平原，大安國寺沙門令儉檢校塔亭，徙棺，見基齒有四十根不斷玉如。衆彈指言是佛之一相焉。凡今天下佛寺圖形，號曰百本疏主真，高宗大帝製讚。一云玄宗。然基魁梧堂堂，有桓赳之氣，而慈濟之心，誨人不倦，自天然也。其符彩則項負玉枕，面部宏偉，交手十指若印契焉。名諱上字多出没不同者，爲以慈恩傳中云，奘師龍朔三年於玉華宫譯大般若經終筆，其年十一月二十二日令大乘基奉表奏聞，請御製序。至十二月七日通事舍人馮義宣由，此云靈基，開元録爲窺基，或言乘基，非也。彼曰大乘基，蓋慧立、彦悰不全斥，故云大乘基，如言不聽泰耳，猶謹遣大乘光奉表同也。今海内呼慈恩法師焉。
釋道世，字玄惲，姓韓氏，厥先伊闕人也。祖代因官爲京兆人焉。生且渥潤，漸而聰敏，俄厭衆沙，思參救蟻。二親鍾愛，遏絶其請，久而遂心。時年十二，於青龍寺出家，從執德瓶，止臨欣鑑，律宗研覈，書籍鑽尋，特慕上乘融明實性。于時籍甚，三輔欽歸。顯慶年中，大帝以玄奘師所翻經論，未幾詔入内，及慈恩寺大德更代行道，不替於時，世亦預其選。及爲皇太子造西明寺，爰以英博召入斯寺，時道宣律師當塗行律，世且旁敷，同驅五部之車，共導三乘之軌，人莫我及，道望芬然。復因講貫之餘，仍覽甚深之藏。以爲古今緜代，製作多人，雖雅趣佳辭，無足於傳記。由是搴文囿之菁華，嗅大義之瞻蔔，以類編録，號法苑珠林，總一百篇，勒成十袠。始從劫量，終乎雜記，部類之前，各序别論。令學覽之人，就門隨部，檢括所知，如提綱焉，如舉領焉。世之用心周乎十稔，至總章元年畢軸，蘭臺郎李儼爲之都序，此文行于天下。
又著善惡業報及信福論共二十三卷，大小乘禪門觀及大乘觀共十一卷，受戒儀式、礼佛儀式共六卷，四分律討要五卷、四分律尼鈔五卷、金剛經集注三卷，十部都一百五十三卷。世頗多著述，未測其終。名避太宗廟諱，多行字耳，故時稱玄惲焉。
釋普光，未知何許人也。明敏爲性，爰擇其木，請事三藏奘師。勤恪之心，同列靡及。至於智解，可譬循環，聞少證多，奘師默許。末參傳譯，頭角特高，左右三藏之美，光有功焉。
初，奘嫌古翻俱舍，義多缺然，躬得梵本，再譯真文，乃密授光，多是記憶西印薩婆多師口義。光因著疏解判。一云其疏至圓暉略之爲十卷，如漢之有沲歟？
又嘗隨奘往玉華宫譯大般若經，厥功出乎裨贊也，時號大乘光。觀夫奘自貞觀十九年創譯，訖麟德元年，終于玉華宫，凡二十載，總出大小乘經律論七十五部一千三百三十五卷，十分七八是光筆受，或謂嘉光、普光也。若驗從辯機同參譯務，即普光是也。
釋法寶，亦三藏奘師學法之神足也。性靈敏利，最所先焉。奘初譯婆沙論畢，寶有疑情，以非想見惑，請益之。奘别以十六字入乎論中，以遮難辭。寶白奘曰：此二句四句爲梵本有無？奘曰：吾以義意酌情作耳。寶曰：師豈宜以凡語增加聖言量乎？奘曰：斯言不行，我知之矣。自此炰烋頡頏于奘之門，至乎六離合釋義，俱舍宗以寶爲定量矣。光師往往同迦濕彌羅餘師禮記衍字也。時光、寶二法師若什門之融叡焉。後越精義學，令問孔膠。長安三年，於福先寺、京西明寺預義淨譯場，寶與法藏勝莊等證義，于時頗露頭角，莫之與京歟。
釋圓測者，未詳氏族也。自幼明敏，慧解縱横。三藏奘師爲慈恩基師講新翻唯識論，測賂守門者隱聽，歸則緝綴義章。將欲罷講，測於西明寺鳴鐘召衆，稱講唯識。基慊其有奪人之心，遂讓測講訓。奘講瑜伽，還同前盗聽受之，而亦不後基也。迨高宗之末，天后之初，應義解之選，入譯經館，衆皆推挹。及翻大乘顯識等經，測充證義，與薄塵、靈辯、嘉尚攸方其駕。所著唯識疏鈔，詳解經論，天下分行焉。
釋元康，不詳姓氏。貞觀中遊學京邑，有彭亨之譽。形擁腫而短，然其性情酋勇，聞少解多，群輩推許。先居山野，恒務持誦觀音，求加慧解，遂感鹿一首角分八歧，厥形絶異。康見之，撫而馴伏，遂豢養之，乘而致遠，曾無倦色。以三論之文荷之于背，又以小軸繫之於尾，曳入上都，意爲戲弄：説有之徒不達空性，我與輕軸碾之，令悟真理。又衣大布，曳納播，戴竹笠，笠寬丈有二尺。裝飾詭異，人皆駭觀。既入京城，見一法師盛集講經化導。康造其筵，近其座，便就所講義申問，往返數百言，人咸驚康之辯給如此。復戲法師曰：甘桃不結實，苦李壓低枝。講者曰：輪王千箇子，巷伯勿孫兒。蓋譏康之無生徒也。康曰：丹之藏者赤，漆之藏者黑，隨汝之赤者非纁絳焉，入汝之黑者非鉛墨焉。舉衆皆云：辭理涣然，可非垂跡之大士也？帝聞之，喜曰：何代無其人！詔入安國寺講此三論。遂造疏，解中觀之理。别撰玄樞兩卷，總明中、百門之宗旨焉。後不測其終。
釋靖邁，梓潼人也。少孺矜持，長高志操，特於經論研覈造微。氣性沉厚，不妄交結，遊必擇方，抵于京輔。貞觀中，屬玄奘西迴，勑奉爲太穆太后於京造廣福寺，就彼翻譯。所須吏力，悉與玄齡商量，務令優給。遂召證義大德諳練大小乘經論爲時所尊尚者，得一十一人，邁預其精選，即居慈恩寺也。同普光寺棲玄、廣福寺明濬、會昌寺辯機、終南山豐德寺道宣同執筆綴文，翻譯本事經七卷。邁後與神昉筆受於玉華宫及慈恩寺翻經院，皆推適變，故得經心矣。後著譯經圖紀四卷，銓序古今經目、譯人名位、單譯、重翻、疑僞等科，一皆條理，見編于藏。開元中，智昇又續其題目焉。
釋順璟者，浪郡人也，本土之氏族，東夷之家系，故難詳練。其重譯學聲教，蓋出天然。況乎因明之學，奘師精研，付授華僧，尚未多達，璟之克通，非其宿殖之力，自何而至于是歟？傳得奘師真唯識量，乃立決定相違不定量。於乾封年中因使臣入貢附至。于時奘師長往向及二年。其量云：真故極成色，定離眼識，自許初三攝，眼所不攝故，猶如眼根。良以三藏隱密周防，非大智不明。璟爲宗云：不離於眼識，自許初三攝，眼所不攝故，猶如眼識也。如此善成他義。時大乘基覽此作，便見璟所不知。雖然，終仰邊僧識見如此，故歎之曰：新羅順璟法師者，聲振唐蕃，學包大小，業崇迦葉，唯執行於杜多，心務薄拘，恒馳聲於少欲。既而藴藝西夏，傳照東夷，名道日新，緇素欽揖。雖彼龍象不少，海外時稱獨步，於此量作決定相，違基師念。遠國之人有兹利慧，搪突奘師，暗中機發，善成三藏之義，惜哉！
璟在本國稍多著述，亦有傳來中原者，其所宗，法相大乘了義教也。見華嚴經中始從發心便成佛已，乃生謗毁不信。或云：當啓手足，命弟子輩扶掖下地，地則徐裂，璟身俄墜。時言生身陷地獄焉。于今有坑，廣袤丈餘，實坎窞然，號順璟捺落迦也。
釋嘉尚，未知何許人也。慧性天資，瓌奇氣質，篇聚堅守，性相克攻，勤在進脩，務於翻譯。遠棲心于奘三藏門，見宗廟之富，窺室家之好。久稽考瑜伽師地、佛地論旨、成唯識論，深得義趣。隨奘於玉華宫譯大般若經，充證義綴文，多能傑出。及三藏有疾，命尚具録所翻經論合七十五部，總一千三百三十五卷。又録俱胝畫像一千幀，造十俱胝像，寫經放生燃燈，令尚宣讀。奘合掌歡喜曰：吾心中願也，汝代導之，得没而無悔焉。奘卒，著述疏鈔出雜集，義門夥多。天后朝同薄塵、靈辯等預譯場證義，功績愈繁。
尚初侍奘師在玉華宫翻經，至初會嚴淨佛土品，説諸佛菩薩以神通願力盛大千界上妙珍寶諸妙香花及意樂所生五塵妙境供養莊嚴説法處，與寺主慧德夜覩玉華寺内廣博嚴淨，伎樂盈滿。又聞三堂講法。明日白奘，歡喜符合。尚不知所終。
釋慧沼，不知何許人也。少而警慧，始預青衿，依于庠序，誦習該通。入法脩身，不違戒範，乃被時諺沼闍黎焉。次攻堅于經論，善達翻傳。自奘三藏到京，恒窺壼奥。後親大乘基師，更加精博。及菩提流志於崇福寺譯大寶積經，沼預其選，充證義，新羅勝莊法師執筆，沙門大願、塵外皆一時英秀，當代象龍。于時武平一充使，盧藏用、陸景初總預斯場。中書侍郎崔湜因行香至翻經院，歎曰：清流盡在此矣，豈應見隔？因奏請乞同潤色新經。
初，沼證義於義淨譯場，多所刊正，訛言舛義，悉從指定，無敢踰制。後著諸疏義，號淄州沼也。
釋彦悰，未知何許人也。貞觀之末，觀光上京，求法于三藏法師之門。然其才不迨光、寶，偏長綴習學耳。於玄儒之業，頗見精微。辭筆之能，殊超流輩。有魏國西寺沙門慧立性氣炰烋，以護法爲己任，著傳五卷，專記三藏自貞觀中一行盛化及西域所歷夷險等，號慈恩傳，蓋取寺題也。及削藁云畢，慮遺諸美，遂藏于地穴。至疾亟，命門徒掘土出之而卒。其本數年流散他所，搜購乃獲。弟子等命悰排次之，序引之，或文未允，或事稍虧，重更伸明，曰箋述是也，乃象鄭司農箋毛之詁訓也。或有調之曰：子與隋彦琮相去幾何？對曰：賜也何敢望回，雖長卿慕藺，心宗慕於玉宗，故有以也。詩曰：言念君子，温其如玉，自許亦顔之士也。或人許焉。悰不知終所。
釋義湘，俗姓朴，雞林府人也。生且英奇，長而出離，逍遥入道，性分天然。年臨弱冠，聞唐土教宗鼎盛，與元曉法師同志西遊，行至本國海門唐州界，計求巨艦，將越滄波。倐於中塗遭其苦雨，遂依道旁土龕間隱身，所以避飄濕焉。迨乎明旦相視，乃古墳骸骨旁也。天猶霡霂，地且泥塗，尺寸難前，逗留不進。又寄埏甓之中，夜之未央，俄有鬼物爲怪。曉公歎曰：前之寓宿，謂土龕而且安；此夜留宵，託鬼鄉而多祟。則知心生故種種法生，心滅故龕墳不二。又三界唯心，萬法唯識。心外無法，胡用别求？我不入唐。却擕囊返國，湘乃隻影孤征，誓死無退。以總章二年附商船達登州岸，分衞到一信士家，見湘容色挺拔，留連門下既久，有少女麗服靚粧，名曰善妙，巧媚誨之，湘之心石不可轉也。女調不見答，頓發道心於前，矢大願言：生生世世歸命和尚，習學大乘，成就大事，弟子必爲檀越供給資緣。湘乃徑趨長安終南山智儼三藏所，綜習華嚴經。時康藏國師爲同學也。所謂知微知章，有倫有要。德瓶云滿，藏海嬉遊，乃議迴程，傳法開誘。復至文登舊檀越家，謝其數稔供施，便慕商船，逡巡解纜。其女善妙預爲湘辦集法服并諸什器，可盈篋笥，運臨海岸。湘船已遠，其女呪之曰：我本實心供養法師，願是衣篋跳入前船！言訖，投篋于駭浪。有頃，疾風吹之若鴻毛耳，遥望徑跳入船矣。其女復誓之：我願是身化爲大龍，扶翼舳艫，到國傳法。於是攘袂投身于海，將知願力難屈，至誠感神，果然伸形夭矯或躍，蜿蜒其舟底，寧達于彼岸。
湘入國之後，徧歷山川，於駒麗、百濟風馬牛不相及地，曰：此中地靈山秀，真轉法輪之所。無何，權宗異部聚徒可半千衆矣。湘默作是念，大華嚴教，非福善之地不可興焉。時善妙龍恒隨作護，潛知此念，乃現大神變於虚空中，化成巨石，縱廣一里，蓋于伽藍之頂，作將墮不墮之狀。羣僧驚駭，罔知攸趣，四面奔散。湘遂入寺中，敷闡斯經，冬陽夏陰，不召自至者多矣。國王欽重，以田莊奴僕施之。湘言於王曰：我法平等，高下共均，貴賤同揆。湼槃經八不淨財，何莊田之有？何奴僕之爲？貧道以法界爲家，以盂耕待稔，法身慧命籍此而生矣。湘講樹開花，談叢結果，登堂覩奥者則智通、表訓、梵體、道身等數人，皆啄巨㲉飛出迦留羅鳥焉。湘貴如説行，講宣之外，精勤修練，莊嚴刹海，靡憚暄涼。又常行義淨洗穢法，不用巾帨，立期乾燥而止。持三法衣，瓶鉢之餘，曾無他物。凡弟子請益，不敢造次，伺其怡寂而後啓發。湘乃隨疑解滯，必無滓核。自是已來，雲遊不定，稱可我心，卓錫而居。學侣蜂屯，或執筆書紳，懷鉛札葉，抄如結集，録似載言，如是義門隨弟子爲目，如云道身章是也。或以處爲名，如云錐穴問答等數章。疏皆明華嚴性海毗盧遮那無邊契經義例也。湘終于本國，塔亦存焉，號海東華嚴初祖也。
釋義忠，姓尹氏，潞府襄垣人也。年始九歲，宿殖之性，志願出家，得淄州沼闍棃爲師，若鳳巢中之生鵷鶵也。少秉奇操，慧解不倫。沼授與大湼槃經，時十三歲矣。相次誦徹四十卷，衆皆驚駭，號空門奇童也。二十登戒，學四分律，義理淹通。旁習十二門論二本，即當講演。沼師知是千里之駿，學恐失時，聞長安基師新造疏章，門生填委，聲振天下。乃師資相將，同就基之講肆，未極五年，又通二經五論，則法華、無垢稱及百法、因明、俱舍、成唯識、唯識道等也。由兹開奬，弟子繁多，講樹别茂於枝條，義門旁開於關竅，乃著成唯識論纂要、成唯識論鈔三十卷、法華經鈔二十卷、無垢稱經鈔二十卷。百法論疏最爲要當，移解二無我歸後，是以掩慈恩之繁，于今盛行勿過忠本。所謂列羣玉，貫衆花，玉裝瓊樹之林，花綴蜀機之錦。輩流首伏，聲彩悠颺。況基師正照於太陽，忠也旁銜於龍燭，四方美譽，千里歸心者，不可勝筭矣。傳持靡怠，僅五十餘年，計講諸教七十許徧。
至年七十二，忽起懷土之心，歸于昭義，示同初夏誦戒行道。每一坐時，面向西北，仰視兜率天宫，冥心内院，願捨壽時得見天主，永離凡濁，終得轉依。一日，晨興澡洗訖，整肅容儀，望空礼拜，如有哀告之狀。少頃，結加砆坐，囑付流通教法之意畢，忽異香滿室，彩雲垂空。忠合掌仰視曰：穢弱比丘，何煩大聖躬來引接？言盡而化。鄉人道俗建塔供養，全身不壞，至今河東鄉里高岡存焉。
釋元曉，姓薛氏，東海湘州人也。丱䰂之年，惠然入法，隨師稟業，遊處無恒。勇擊義圍，雄横文陣，仡仡然，桓桓然，進無前却，蓋三學之淹通，彼土謂爲萬人之敵，精義入神，爲若此也。嘗與湘法師入唐，慕奘三藏慈恩之門，厥緣既差，息心遊往。無何，發言狂悖，示跡乖疎，同居士入酒肆倡家，若誌公持金刀鐵錫，或製疏以講雜華，或撫琴以樂祠宇，或閭閻寓宿，或山水坐禪，任意隨機，都無定檢。時國王置百座仁王經大會，徧搜碩德，本州以名望舉進之。諸德惡其爲人，譖王不納。居無何，王之夫人腦嬰癕腫，毉工絶驗，王及王子臣屬禱請山川靈祠，無所不至。有巫覡言曰：苟遣人往他國求藥，是疾方瘳。王乃發使泛海入唐，募其毉術。溟漲之中，忽見一翁由波濤躍出登舟，邀使人入海，覩宫殿嚴麗，見龍王。王名鈐海，謂使者曰：汝國夫人是青帝第三女也，我宫中先有金剛三昧經，乃二覺圓通示菩薩行也。今託仗夫人之病，爲增上緣，欲附此經出彼國流布耳。於是將三十來紙重沓散經付授使人。復曰：此經渡海中，恐罹魔事。王令持刀裂使人腨膓，而内于中，用蠟紙纏縢，以藥傅之，其腨如故。龍王言可令大安聖者銓次綴縫，請元曉法師造疏講釋之，夫人疾愈無疑。假使雪山阿伽陀藥力亦不過是。龍王送出海面，遂登舟歸國。時王聞而歡喜，乃先召大安聖者黏次焉。大安者，不測之人也，形服特異，恒在市鄽，擊銅鉢唱言大安大安之聲，故號之也。王命安，安云但將經來，不願入王宫閾。安得經，排來成八品，皆合佛意。安曰：速將付元曉講，餘人則否。曉受斯經，正在本生湘州也，謂使人曰：此經以本始二覺爲宗，爲我備角乘，將案几，在兩角之間置其筆硯。始終於牛車造疏，成五卷。王請剋日於黄龍寺敷演，時有薄徒竊盗新疏，以事白王，延于三日，重録成三卷，號爲略疏。洎乎王臣道俗雲擁法堂，曉乃宣吐有儀，解紛可則，稱揚彈指，聲沸于空。曉復昌言曰：昔日採百椽時，雖不預會。今朝横一棟處，唯我獨能。時諸名德俯顔慙色，伏膺懺悔焉。初曉示跡無恒，化人不定，或擲盤而救衆，或噀水而撲焚，或數處現形，或六方告滅，亦盃渡、誌公之倫歟？其於解性，覽無不明矣。疏有廣略二本，俱行本土。略本流入中華，後有翻經三藏改之爲論焉。
釋神楷，姓郭氏，太原人也，即漢末林宗之後。世襲冠裳，後隨父宦于秦，爲京兆人也。昆弟六人，楷居其季。幼而聰敏，立志弗羣，不樂浮榮，誓求翦落，礼明恂法師爲弟子，即大乘恂也。洎乎年滿受具，於經論義理，大小該通，耳聞口誦，譬鮮㲲之易染。遂講攝大乘、俱舍等論，穎晤輩流罕有齊駕。後因講淨名經，見古師判處，喟然歎曰：美則美矣，未盡善也！乃於安陸白趙山撰疏，一云在越州剡石城寺述作素有巧性，於剡溪南巖之下，映水塑貌。今有池，已涸矣，巖下石隙縫間幽暗，然中有木棺者，云是楷殯于此。遊人下窺，歷歷皆覩。又言楷因慈恩、西明等寺度公王出家，及翻經論，勑諸道高行才學僧並赴京師，遂應詔而入，配居崇業寺。至天后朝，方行其疏。後卒於此寺，弟子遷塔于南逍遥園焉，實大乘基之法門猶子也。
釋會隱，不詳何許人也。精明之氣，綽有盈餘，處于等夷，若雞羣之見鶴也。天皇朝慎選高學名德，隱膺斯選。麟德二年勑北門西龍門修書所，同與西明寺玄則等一十人於一切經中略出精義玄文三十卷，號禪林要鈔，書成奏呈，勑藏祕閣。隱亦嘗預翻譯，玄則頗聞著述，高宗朝斯爲龍象之最焉。
釋僧瑗，字辯空，姓郁氏，高平昌邑人也。姬水疏源，狼亭襲慶，魯相繼昌侯之業，歷載彌光；少傅纂尚書之風，清塵不昧。瑗夙殖奇穎，早擅嘉祥。母趙氏娠孕之日，側侍聖賢浮空遊樂。及年六歲，隨母入舍利塔，見聖僧像，欣然跳躍，狀若舊交，因啓母出家。母以其尚幼，抑而未許。至年十三，方遂其志，依虎丘寺慧嚴法師爲弟子。謙揖之操，出自生知；辯慧之能，業稱上首。以龍朔二年奉勑剃翦，冥符所應，還𥻊此山。暨嚴公長往，乃依慧詡禪師受具足戒，聽常樂寺聰法師三論，甚深無相，疑滯豁除，方便解脱，怡然獨悟。因智從心證，遂詣江寧融禪師求學心法。攝念坐禪，衆魔斯伏；勤行精進，猛獸恒馴。是以名稱普聞，聲光八絶，旗亭趨利，削跡無踐。冬夏不易，常披一納。或滴水以充於夕渴；或數粒將濟於朝飢；或風雪凜凜，礼誦無替於六時；或炎暑爞爞，經行不虧於少選。稱揚歎羡，容色湛如；毁辱訶駡，歡喜而受。每蔭以長松，屬思鴻遠。清泉獨坐，映定水以彫文；虚室高栖，藹禪枝而蕩慮。撰武丘名僧苑一卷、注郁子兩卷、文集三卷，蓋道俗之儀表，人物之師範焉。永昌元年十二月二十日見身有疾，謂弟子曰：吾聞屍所到處，便爲穢惡，出就别方，乃稱離罪爾。門弟子等迎止於通波亭北静志莊，忽聞異香從空而下。瑗遺訓勤切，正觀叮嚀，滅後可依外國法。言訖合掌而終，春秋五十有一。緇素奔慟，咸悲眼滅。弟子僧義玄及雉山縣尉檀信等同遵師旨，如法闍維，收其舍利，於寺建塔，勒銘于所。
釋印宗姓印氏，吴郡人也。母劉氏始娠，鄰家咸見一沙門端雅，徐步入印舍，白劉曰：願爲子焉。母夢同此，再三陳讓，不克。父夢有饋栴檀香木，童子跪授付劉。劉頓厭葷羶，俗閒食味隔在脣吻之外。及生而長，從師誦通經典，末最精講者湼槃經。咸亨元年在京都，盛揚道化。上元中，勑入大愛敬寺居，辭不赴，請於蘄春東山忍大師諮受禪法。復於番禺遇慧能禪師，問答之閒，深詣玄理。還鄉地，刺史王胄禮重殊倫，請置戒壇，命宗度人，可數千百。續勑召入内，乃造慈氏大像。所著心要集，起梁至唐，天下諸達者語言總録焉。又奉勑江東諸寺院天柱、報恩各置戒壇度人。又纂百家諸儒士三教文意表明佛法者，重結集之。手筆逾高，著述流布。至先天二年二月二十一日示終，囑循輪王法葬之，年八十七。會稽王師乾立塔銘焉。
釋宗哲，西河平遥人也。稚歲而有奇相，聰穎天資，既尋師範，砥節飾躬。屬玄奘三藏新翻諸經論，哲就其門，請益無替，凡幾周星，備窮諸典，若指于掌，於奘門下號爲得意哲，猶隋慧布之題目焉。後因講唱，厥義日新，時謂之爲法江。哲曰：爲吾謝此品藻焉，殊不知法海在乎太原矣。所指者蓋浮丘爲滄溟也。哲憫學者不達其意而師，誖哉，乃著義例，寰海之内莫不企羡。其如説佛位三事喻中，沼法師言三點三目，強分上下，勝劣配屬，太成巧誣。哲云三事俱得。然無名師品量。退而省之，哲其得矣。號之得意，豈虚也乎！沼師所以成餘師之説也。
釋德感，姓侯氏，太原人也。儀容瓌麗，學業精贍，衆典服勤，於瑜伽論特振聲彩。天皇大帝徵爲翻經大德。又與勝莊、大儀等同參義淨譯場，對敭受賜，言謝瀏亮。帝悦，尋授封昌平縣開國公，累井田至三千户。帝爲讚曰：河汾之寶，山嶽之英，早袪俗累，夙解塵纓。緇門仰德，紺宇馳聲。式亞龍樹，爰齊馬鳴。爲時君之所貴，爲若此也。御製風行，緇伍榮之。後充河南佛授記寺都維那，晚升寺任，中外肅然。終年六十餘，著義門行于世。如其七方便人迴心漸頓悟義，與湛法師爲勍敵耳，故交綏而退焉。
釋浮丘，姓張氏，太原人也。挺然奇表，慧悟絶倫。於瑜伽論差成精博，旁綜群書，言分雅俗，四方學者争造其門。然訥於宣剖，敏於通解，深藏若虚，庸庸品類多所不知。于時哲公露其頭角，博聞強識之者懼其觝觸，豈況諸餘乎？哲惟神伏丘之義學，故謂爲法海焉。享年七十餘，終于所居，然未聞其有所著述矣。
釋法藏字賢首，姓康，康居人也。風度奇正，利智絶倫，薄遊長安，彌露鋒穎，尋應名僧義學之選。屬奘師譯經，始預其閒，後因筆受、證義、潤文，見識不同而出譯場。至天后朝，傳譯首登其數。實叉難陀賷華嚴梵夾至，同義淨、復禮譯出新經。又於義淨譯場，與勝莊、大儀證義。
昔者燉煌杜順傳華嚴法界觀，與弟子智儼講授此晉譯之本。智儼付藏，藏爲則天講新華嚴經，至天帝網義十重玄門、海印三昧門、六相和合義門、普眼境界門，此諸義章皆是華嚴總别義網，帝於此茫然未決。藏乃指鎮殿金師子爲喻，因撰義門，徑捷易解，號金師子章，列十門總别之相，帝遂開悟其旨。又爲學不了者設巧便，取鑑十面，八方安排，上下各一，相去一丈餘，面面相對，中安一佛像，燃一炬以照之，互影交光。學者因曉刹海涉入無盡之義。藏之善巧化誘，皆此類也。其如宣翻之寄，亦未能捨，蓋帝王歸信緇伍所憑之故。洎諸梵僧罷譯，帝於聖曆二年己亥十月八日，詔藏於佛授記寺講大經，至華藏世界品，講堂及寺中地皆震動，都維那僧恒景具表聞奏。勑云：昨請敷演微言，闡揚秘賾。初譯之日，夢甘露以呈祥；開講之辰，感地動以標異。斯乃如來降迹，用符九會之文；豈朕庸虚，敢當六種之震。披覽來狀，欣惕于懷云。其爲帝王所重，實稱非虚，所以華嚴一宗付授澄觀，推藏爲第三祖也。著般若心經疏，爲時所貴，天下流行。復號康藏國師是歟！
釋恒景，姓文氏，當陽人也。貞觀二十二年勑度，聽習三藏，一聞能誦，如説而行。初就文綱律師隸業毗尼，後入覆舟山玉泉寺，追智者禪師習止觀門。於寺之南十里别立精舍，號龍興是也。自天后、中宗朝，三被詔入内供養爲受戒師。以景龍三年奏乞歸山，勑允其請。詔中書、門下及學士於林光宫觀内道場設齋。先時追召天下高僧兼義行者二十餘人，常於内殿修福，至是散齋，仍送景并道俊、玄奘各還故鄉。帝親賦詩，學士應和，卽中書令李嶠、中書舍人李乂等數人。時景等捧詩振錫而行，天下榮之。景撰順了義論二卷、攝正法論七卷、佛性論二卷。學其宗者，如渴之受漿。至先天元年九月二十五日卒于所住寺，春秋七十九。弟子奉葬于寺之西原也。
釋一行，俗姓張，鉅鹿人也，本名遂，則唐初佐命郯國公公謹之支孫也。丱歲不羣，聰黠明利，有老成之風。讀書不再覽，已暗誦矣。因遇普寂禪師大行禪要，歸心者衆，乃悟世幻，禮寂爲師，出家剃染。所誦經法，無不精諷。寂師嘗設大會，遠近沙門如期必至，計逾千衆。時有徵士盧鴻，隱居於别峯，道高學富，朝廷累降蒲輪，終辭不起。大會主事先請鴻爲導文，序讚邑社。是日鴻自袖出其文，置之机案。鐘梵既作，鴻謂寂公曰：某爲數千百言，況其字僻文古，請求朗雋者宣之，當須面指擿而授之。寂公呼行，伸紙覽而微笑，復置机案。鴻怪其輕脱。及僧聚於堂中，行乃攘袂而進，抗音典裁，一無遺誤。鴻愕視久之，降歎不能已，復謂寂公曰：非君所能教導也，當縱其遊學。自是三學名師，罕不諮度。因往當陽，值僧真，纂成律藏序，深達毗尼。然有陰陽讖緯之書，一皆詳究，尋訪筭術，不下數千里，知名者往詢焉。末至天台山國清寺見一院，古松數十步，門枕流溪，淡然岑寂。行立于門屏，聞院中布筭，其聲蔌蔌然。僧謂侍者曰：今日當有弟子自遠求吾筭法，計合到門，必無人導達耶？卽除一筭子。又謂侍者曰：門前水合却西流，弟子當至。行承其言而入，稽首請法，盡授其決焉，門前水復東流矣。自此聲振遐邇，公卿籍甚。玄宗聞之，詔入，謂行曰：師有何能？對曰：略能記覽，他無所長。帝遂命中官取宫籍以示之，行周覽方畢，覆其本，記念精熟，如素所習。唱數幅後，帝不覺降榻稽首曰：師實聖人也。嗟歎良久。尋乃詔對無恒，占其災福，若指于掌，言多補益。
時邢和璞者，道術人，莫窺其際，嘗謂尹愔曰：一行和尚真聖人也。漢落下閎造曆云：八百歲當差一日，則有聖人定之。今年期畢矣。屬大衍曆出，正其差謬，則落下閎之言可信。非聖人孰能預於斯矣！又於金剛三藏學陀羅尼秘印，登前佛壇，受法王寶，復同無畏三藏譯毗盧遮那佛經，開後佛國，其傳密藏，必抵淵府也。睿宗、玄宗並請入内集賢院，尋詔住興唐寺。所翻之經，遂著疏七卷，又攝調伏藏六十卷、釋氏系録一卷、開元大衍曆五十二卷。其曆編入唐書律曆志，以爲不刊之典。又造游儀，黄赤二道以鐵成規，於院製作。
次有王媪者，行鄰里之老嫗，昔多贍行之貧，及行顯遇，常思報之。一日拜謁云：兒子殺人，卽就誅矣。況師帝王雅重，乞奏減死，以供母之殘齡！如是泣涕者數四，行曰：國家刑憲，豈有論請而得免耶？命侍僧給與若干錢物，任去别圖。媪戟手曼駡曰：我居鄰周給迭互，綳褓閒抱乳汝。長成，何忘此惠耶！行心慈愛，終夕不樂。於是運筭畢，召淨人戒之曰：汝曹挈布囊於某坊閑静地，午時坐伺，得生類投囊，速歸。明日，果有猳彘引㹠七箇，淨人分頭驅逐，猳母走矣，得㹠而歸。行已備巨瓮，逐一入之，閉蓋，以六乙泥封口，誦胡語數契而止。投明，中官下詔入問云：司天監奏昨夜北斗七座星全不見，何耶？對曰：昔後魏曾失熒惑星，至今帝車不見。此則天將大儆於陛下也。夫匹夫匹婦不得其所，猶隕霜天旱，盛德所感，乃能退之。感之切者其在葬枯骨乎！釋門以慈心降一切魔，微僧曲見，莫若大赦天下。玄宗依之。其夜占奏北斗一星見，七夜復初，其術不可測也。又開元中嘗旱甚，帝令祈雨，曰：當得一器上有龍狀者，方可致雨。勑令中官同於内庫中徧視之，皆言弗類。數日後指一古鑑，鼻盤龍，喜曰：此真龍也。乃將入壇場，一日而雨。其異術通感爲若此也。
玄宗在大明宫，從容密問社稷吉凶并祚運終畢事，行對以他語。帝詢之不已，遂曰：陛下當有萬里之行。又曰：社稷畢得終吉。帝大悦。復遺帝一金合子，形若彈丸，内貯物，撼必有聲，發之不得，云：有急則開。帝幸蜀，倉黄都忘斯事，及到成都，忽憶啓之，則藥分中當歸也。帝曰：伊藥産於此，師知朕違難至蜀當歸也。復見萬里橋，曰：一行之言，信其神矣。命中官焚香祝之，乃告謝也。及昭宗初封吉王，至太子德王，唐爲梁滅，終行之言社稷畢得終吉也。
開元十五年九月於華嚴寺疾篤，將輿病入辭，小間而止。玄宗此夜夢瞰禪居，見繩牀紙隔開扇，曉而驗問，一如所覩。乃詔京城名德致大道場，爲行祈福，危疾微愈。其寵愛如是。十月八日隨駕幸新豐，身無諸患，口無一言，忽然浴香水换衣，趺坐正念，怡然示滅。一云：辭告玄宗後，自駕前東來嵩山謁礼本師，卽寂也。時河南尹裴寬正謁寂，寂云：有少事，未暇與大尹款話。且請踟蹰休息也。寬乃屏從人，止於旁室，伺寂何爲。見潔淨正堂，焚香默坐，如有所待。斯須，叩門連聲云：天師一行和尚至。行入，頗怱切之狀，礼寂之足，附耳密語，其貌愈恭。寂但頷譍曰：無不可者。語訖又礼，礼語者三，寂唯言是是，無不可者。行語訖，降階入南室，自閉其户。寂乃徐召侍者曰：速聲鐘，一行已滅度。左右疾走視之，瞑目而坐，手掩伺息，已絶。四衆弟子悲號沸渭，撼動山谷，乃停神於罔極寺。自終及葬，凡經三七日，爪甲不變，髭髮更長，形色怡悦，時衆驚異。帝覽奏悲愴曰：禪師捨朕，深用哀慕！喪事官供，詔葬于銅人原，謚曰大慧禪師。御撰塔銘，天下釋子榮之。
釋智昇，未詳何許人也。義理懸通，二乘俱學，然於毗尼，尤善其宗。此外文性愈高，博達今古，每慊聶道真、道安，至于明佺、宣律師各著大藏目録，記其翻傳年代人物者，謂之晉録、魏漢等録，乃於開元十八年歲次庚午，撰開元釋教録二十卷，最爲精要。何耶？諸師於同本異出、舊目新名，多惑其文，真僞相亂。或一經爲兩本，或支品作别翻，一一裁量，少無過者。如其舊録江泌女子誦出經，黜而不留，可謂藻鑑。杜塞妖僞之源，有兹獨斷。後之圓照貞元録也，文體意宗，相岠不知幾百數里哉。麟德中道宣出内典録十卷，靖邁出圖紀四卷，昇各續一卷。經法之譜，無出昇之右矣。
釋圓暉，未詳何許人也。關輔之間，聲名籍甚，精研性相，善達諸宗。幼於俱舍一門，最爲鋭意。時禮部侍郎賈曾歸心釋氏，好樂斯文，多命暉談此宗相，然其難者則非想見惑，繁者則得非得章。爰請暉師略伸梗㮣，究其光師疏義繁極難尋。
又聖善寺懷遠律師願心相合，因節略古疏，頌則再牒，而釋論乃有引而具注，甚爲徑捷，學者易知。
後有崇廙著金華鈔十卷以解焉。光、寶二師之後，暉公間出，兩河間、二京道、江表、燕、齊、楚、蜀盛行暉疏焉。
釋玄逸，姓竇氏，卽玄宗神武皇帝從外父也。繁柯懿葉，莫我與京，昆友姪弟，多升朝列，或以靡麗自持，或以官榮相抗。逸乃風神秀朗，蕭灑拔俗，悟色空之迹，到真寂之場，糠粃膏粱，么麽軒冕。既而形厠緇伍，學追上流，秘藏香龕，披閲通理。一日，喟然興歎曰：去聖日遠，編簡倒錯，或止存夏五，或濫在魯魚，加以筆扎偷行，校讎喪句。若犍度失其夾葉，猶禮記脱錯後先，日見乖訛，迷而不復，有一于此，彝倫攸斁！遂據古今所撰目録，及勘諸經，披文已浩於几案，積卷仍溢於堂宇。字舛者詳義而綸之，品差者賾理而綱之。星霜累遷，功業克著。非夫心斷金石、志堅冰蘗者，曷登此哉！既綜結其科目，諒條而不紊也，都爲三十卷，號釋教廣品曆章焉。考其大小乘經律論，并東西土賢聖集，共一千八十部，以蒲州、共城二邑紙書，校知多少，縛定品次，俾後世無悶焉。其章頗成倫要，備預不虞，古之善制。有樂陵尹靈琛爲序。逸後不知所終。
釋道氤，俗姓長孫，長安高陵人也。父容，殿中侍御史。母馬氏夢五色雲覆頂，因有娠焉。母常聽講讀大乘經，曉夜不輟，意行太任之胎教也。逮乎誕彌，異香芬馥；成于童稚，神氣俊秀，學問詳明。應進士科，一舉擢第，名喧日下，才調清奇，榮耀親里。後有梵僧扣門分衛，飯訖，願寓宵宿。氤接之談話，言皆詣理，梵僧稱歎。明曉辭訣，方出門，閃然不見。氤由此無調選之心矣，乞願出家。將知良珠度寸，雖有百仞之水，不能掩其雲也，何君親而能阻入道之猛利心焉？乃礼京招福寺慎言律師爲師，請益無替。及登戒法，旋學律科，又隸經論，如是内外偕通矣。時有興善寺復禮法師善屬文，謂氤曰：籍汝少俊，可爲余造西方讚一本。遂襞紙援毫，略不停綴，斯須已就，其辭典麗。清淨佛國，境物莊嚴，臨文若現前矣。禮師讀訖，顧左右諸德曰：奇才秀句，吾輩莫能測也。自後伏膺窗案，晝夜精勵，辯給難詶，善於立破。禮師仰其風規，嘗於稠人廣衆中宣言曰：氤之論端，勢若泉涌。從此聞天，供奉朝廷。玄宗幸雒，勑與良秀、法修隨駕。御史李竫同請氤於天宫寺講淨業障經，其疏亦氤之著述也。時一行禪師國之師匠，過慮將來佛法誰堪扞禦？誰可闡揚？奏召天下英髦學兼内外者集于洛京福先寺，大建論場。氤爲衆推許，乃首登座，於瑜伽、唯識、因明、百法等論，竪立大義六科，敵論諸師茫然屈伏。一行驚異曰：大法梁棟，伊人應焉。余心有憑，死亦足矣。及乎大駕西還，勑令扈從。乃有小疾，上表，帝降中使賜藥并方，詔曰：法師將息，朕此藥并方甚好，服食必差。所患痊愈，早來西京。其顧遇也若此。仍屬此際一行遷神，勑令東宫已下京官九品已上並送至銅人原藍田設齋，推氤表白，法事方畢。宰相張燕公説執氤手曰：釋門俊彦，宇内罕匹。幸附口録向所導文一本，置于篋筒。由是其文流行天下也。
開元十八年，於花蕚樓對御定二教優劣，氤雄論奮發，河傾海注。道士尹謙對答失次，理屈辭殫，論宗乖舛。帝再三嘆羡，詔賜絹伍伯匹，用充法施。别集對御論衡一本，盛傳于代。後撰大乘法寶五門名教并信法儀各一卷、唯識疏六卷、法華經疏六卷、御注金剛經疏六卷。初，玄宗注經，至若有人先世罪業應墮惡道，乃至罪業則爲消滅，雖提兔翰，頗見狐疑，慮貽謬解之𠎝，或作餘師之義。遂詔氤決擇經之功力，剖判是非。奏曰：佛力經力，十聖三賢，亦不可測。陛下曩於般若會中，聞熏不一，更沈注想，自發現行。帝於是豁然若憶疇昔，下筆不休，終無滯礙也。續宣氤造疏矣。四海嚮風，學徒鱗萃，於青龍寺執新疏，聽者數盈千計，至于西明、崇福二寺。講堂悉用香泥，築自水際至于土面，莊嚴之盛，京中甲焉。開元二十八年，有疾將終，遣門弟子賷遺表云：某末品輕生，虚均雨露，得陪緇伍，許自精修。雖常袒右肩，無施舉袂之役，而執錫舒步，得蠲負載之勞。屬以時暢玄功，德揚真化，不謂勤劬慕學，造次養生。今月十六日苦腸忽加，湯藥無救。泉門自掩，安沐堯風；夜臺一歸，寧逢舜日。有定瘞於蒼隴，無再謁於丹墀云。時帝覽惻怛，遣中使内給事賈文瓌將絹五十匹，就院弔贈，宣口勑奉問。氤弟子等適聞法師遷神寂滅，痛惜良深，未審擬於何處安厝。賜到絹帛等，聖恩追悼，生榮死哀，光于僧伍。俗壽七十三，僧臘五十三。以其年秋八月十二日葬于終南山陰逍遥園側，白塔存焉。
釋良賁，姓郭氏，河中虞鄉人也。世襲冠裳，法門之流，不標祖禰，故闕如也。賁識鑒淵曠，風表峻越，外通墳典，内善經論，義解之性，人罕加焉。
永泰中，不空盛行傳譯，實難其人，賁預其翻度。代宗請爲菩薩戒師。因新出仁王護國經，勑令撰疏解判，曲盡經意，以所住寺爲疏目，曰青龍也。原夫是經已當三譯，一晉太始三年法護譯一卷，名仁王般若；次秦羅什出，名仁王護國般若波羅蜜；次梁承聖三年真諦於洪州寶因寺譯，名仁王般若，并疏六卷。然則晉本初翻，方言尚隔。梁朝所譯，隱而不行。僞秦之經，傳流宇内。奈何止言波羅蜜而闕多字？則是虧其到義。是以肅宗皇帝齋心沐德，請不空重譯。及肅皇晏駕，代宗成先聖之願言，詔興譯務，勑軍容使魚朝恩監護於南桃園，起乎告朔，終乎望日，帝御承明殿灌頂道場躬執舊經，對譯新本，而復爲序冠于經首，仍勑賁造疏通經。賁上表曰：學孤先哲，有玷清流，叨接翻傳，謬膺筆受。幸揚天闕，親奉德音，令於大明宫南桃園修疏贊演，宸光曲照，不容避席。窮玄珠於貝葉，但益慙惶；捧白璧於丹墀，寧勝報斆。仰酬皇澤，俯課忠勤，既竭愚誠，庶昭玄造。賁勤勤筆削，三卷克成，奏乞流行。復上牋疏：今年二月二十一日恩命令在内園修撰經疏，微僧寡學，懼不稱旨。洗心滌慮，扣寂求音，發明起自於天言，加被仰憑於佛力，咸約經論，演暢真宗，亦猶集羣玉於崑山，納大川於溟海。火生於木，與兩曜而俱明；識轉於如，體一相而等照。成道者法也，載法者經也，釋經者疏也，廣度羣有同於大通，是菩提心如陛下意。所撰經疏，繕寫畢功，文過萬言，部有三卷。施行竊慙於愚見，裁成冀答於聖恩。并念誦儀軌一卷，承明殿講密嚴經對御記一卷同進上。輕塵玄覽，祗畏無任。答詔云：法師智炬高明，辭峯逈秀，親憑梵夾，宣闡微言，幽賾真宗，演成章疏。開如來之祕藏，示羣有之迷津，貫玉聯珠，鈎深致遠。再三披閲，頗謂精詳。傳之招提，永爲法寶也。皇命褒揚，釋門翕盛。又屬章信寺初成，執疏伏膺者常數百衆，雖紙貴如玉，無以加焉。其在安國寺講筵，官供不匱。數年之内，歸學如林。大曆七年正月，不空奏請入目録，勑依。
賁於六年徙居集州，教授傳經，不遑寧處。至十二年三月十日，無疾枕肱，終于符陽，春秋六十一，夏臘二十九。宕渠嘉川之人，哀悼法梁摧折，闍維收夾中舍利百餘粒。遺表中進念誦儀對御記二卷，以其先進者遂留在内中之故，令門弟子賷之重進。後於上都城東置墳塔焉，卽大曆十三年也。賁累朝供奉應制，辭辯富贍，學問高深。未塗淪躓，同利涉之徙移，若神會之流外，吁哉！
釋禮宗，俗姓宋，會稽人也。道氣酋壯，志求玄微，願遂出塵，決除鞅絆。聞長壽寺和尚通達禪觀，往叩其關，學習之心，未嘗少懈。師誨之曰：汝之出塵，有大利益，可謂良玉度尺，雖有十仞之土，不能揜其光矣。乃奮藻攄華，注湼槃經，懷鉛握槧，周于二載。挫鋭解紛，怡然理順，遂成夾注八十卷焉。及鄭卿尚書典郡，聞其盛名，致疏往請，確然拒而不赴。
景龍二年，有御史大夫馮思忽爾暴終，入一處，有二童子持簿領馮庭對判官廳，按覆罪𠎝，令望彼巨樹枝柯可覆數畝。判官身旁舊識者張思義，招手呼馮曰：吾是汝舅，曾爲洛陽倉吏，被長官越格誣殺，兼假貸太平寺中錢及油麪，于今未脱。汝所坐者，不合於天后宫中亂越，致此暴卒。可發願造湼槃經，鑄鐘。登卽關奏，判放却還人世。臨行，張語馮曰：在閻浮一日造功德，得福無量，胡忍一生不修功德耶？此湼槃經者，禮宗大師注解，從天台傳授，每有善神守護。時張差押馮往諸司考校輕重生處，囑之曰：汝去洛城道光坊内十字街第三宅是吾家。家有池亭竹樹，爲問妻兒安否？馮起尋經本，未獲，而又死，經三日，立限歸寫經鑄鐘功畢。馮在世得四十八年終。宗亡，春秋九十七焉。
釋法詵，姓孫氏。母初夢吞明珠，遂黜魚惡葷。誕彌厥月，生有異表。十五辭親從師，依年受具。行學一集，蔚爲教宗，卷伊吕立功之致，陋黄綺肆志之適。遺形理性，與山木爲羣。故地恩貞大師囑之以華嚴經、菩薩戒、起信論，心以静銑，智與經冥。一夕夢乘大艑直截滄溟，横山當前，峻與天極。不覺孤帆鳶戾，懷襄上濟，峯竦竦而忽焉，雲溶溶而在下。既寤，形若委衣，流汗輕醒。自此句義不思而得，一部全文常現心境，事事無礙之旨如貫花焉。天寶六年，於蘇州常樂寺繢盧舍那像，化示羣品。大曆二年，於常州龍興寺講，纔登法座，忽有異光如曳紅縷，漸明漸大，縈旋杳空。久修行者會中先覩。前後講大經十徧，撰義記十二卷。大曆十三年十一月七日，沙門慧覺夢巨塔陷地二級。無何，詵示疾而終，春秋六十一，慧命四十二。受法弟子太初，付以香鑪談柄。尋陽正覺、會稽神秀，亦猶儒氏之有游夏焉。詵初講天竺寺，盛闡華嚴。時越僧澄觀就席決疑，深得幽趣。及終，吴興皎然爲碑，邗城肅公爲頌，合揚其美哉。
釋潛真，字義璋，姓王氏，太原華族，後徙爲夏州朔方崇道鄉人也。考珍，真卽仲子也。年在學數，業尚典墳。幼好佛書，抑從天性，甫及弱冠，投跡空門。開元二十六年隸名于本城靈覺寺，明年納具戒。自此聽習律乘，涉遊論海，凡曰講筵，無不探賾。
屬代宗朝新譯文殊師利菩薩佛刹莊嚴經，勑真造疏，奏云：此經凡有三譯；一西晉太熙中法護翻，名佛土嚴淨經，文勢多古，語簡理幽；二天后久視中實叉難陀於清禪寺翻，名文殊受記經；三卽今大曆六年所譯也。伏唯寶應元聖文武皇帝陛下，天垂帝籙，人歸寶圖，德厚乾坤，明侔日月，仁恕滋物，夷狄仰德，而輸誠慈惠，利生正教，承風而演化。頃者鄜坊節度使兼御史中丞杜冕奏爲國請諸大乘經，明詔下於祇園，梵旨開於貝葉，因請三藏不空譯此經等數十部。續有勑下，天下梵宇各置文殊菩薩像，以旌聖功也。又詔以文殊菩薩爲上座，皆三藏所請。三藏學究瑜伽，解窮法印，身口意業，祕密脩持，戒定慧學，顯通宣暢，唐梵文字，聲韻具知。傳譯此經，善符聖旨，文質相兼，璨然可觀。潛真識智愚昧，學藝庸淺，幸陪清衆，謬在翻傳，虚空藏經，課虚潤色，猥蒙驅策，述疏讚揚，雖文義荒蕪，已傳京邑。今之所作，蓋有由焉。有金閣寺大德道超禪師，學盡法源，行契心本，親覩靈境，密承聖慈，故久在清涼，屬興淨業，仍於現處建窣堵波。尋覲法緣，來詣京國。以此經爲大事，以大聖爲本師，顯揚聖德，無過此者。乃稽首三藏，誓傳大聖法門，不以潛真庸虚，轉祈和尚，邀令述作。和尚不念前之鄙陋，又令讚釋此經。竊恐難契真詮，敢不盡其愚訥。卽大曆八年十一月，疏成奏過。真學通内外，性相融明，考覆幽玄，研精教理，探賾今古，比校親疎，分别異同，歸於一義。辯猶泉涌，思入虚凝，直筆而書記於絶唱，結成三卷，以作準繩，現在未來，永無疑網矣。又述菩提心義、發菩提心戒各一卷，三聚淨戒及十善法戒共一卷。兼稟承不空祕教，入曼拏羅登灌頂壇受成佛印。顯密二教，皆聞博贍。關内河東，代歷四朝，闡揚妙旨，弟子繁多。加復綱紀興善、保壽二處伽藍，懲勸僧尼，真有力也。以貞元四年戊辰五月十四日遺誡門人，以疾而卧。二十一日，右脇累足，口誦彌陀佛號，終于興善寺本院。春秋七十一，僧夏四十九云。
釋澄觀，姓夏侯氏，越州山陰人也。年甫十一，依寶林寺霈禪師出家，誦法華經。十四，遇恩得度，便隸此寺。觀俊朗高逸，弗可以細務拘。遂徧尋名山，旁求祕藏，梯航既具，壼奥必臻。乾元中，依潤州棲霞寺醴律師，學相部律。本州依曇一，隸南山律，詣金陵玄璧法師，傳關河三論。三論之盛于江表，觀之力也。大曆中，就瓦棺寺傳起信、湼槃。又於淮南法藏，受海東起信疏義。却復天竺詵法師門，温習華嚴大經。七年，往剡溪，從成都慧量法師，覆尋三論。十年，就蘇州，從湛然法師習天台止觀、法華、維摩等經疏。解從上智，性自天然，所學之文，如昨抛捨，鮑静記井，蔡邕後身，信可知矣。又謁牛頭山忠師、徑山欽師、洛陽無名師，咨決南宗禪法。復見慧雲禪師，了北宗玄理。觀自謂己曰：五地聖人，身證真如，棲心佛境，於後得智中起世俗念，學世間技藝。况吾學地，能忘是心？遂翻習經、傳、子、史、小學、蒼、雅、天竺悉曇諸部異執，四圍、五明、秘呪、儀軌，至于篇頌筆語書蹤，一皆博綜。多能之性，自天縱之。
大曆十一年，誓遊五臺，一一巡礼，祥瑞愈繁。仍往峨嵋，求見普賢，登險陟高，備觀聖像。却還五臺，居大華嚴寺，專行方等懺法。時寺主賢林，請講大經，并演諸論。因慨華嚴舊疏，文繁義約，惙然長想。況文殊主智，普賢主理，二聖合爲毗盧遮那，萬行兼通，卽大華嚴之義也。吾既遊普賢之境界，泊妙吉之鄉原，不疏毗盧，有辜二聖矣。觀將撰疏，俄於寤寐之間，見一金人當陽挺立，以手迎抱之，無何咀嚼都盡。覺卽汗流，自喜吞納光明徧照之徵也。起興元元年正月，貞元三年十二月畢功，成二十軸，乃飯千僧以落成也。後常思付授，忽夜夢身化爲龍，矯首于南臺，蟠尾于山北，拏攫碧落，鱗鬣耀日。須臾，蜿蜒化爲千數小龍，騰躍青冥，分散而去。蓋取象乎教法支分流布也。四年春正月，寺主賢林請講新疏。七年，河東節度使李公自良復請於崇福寺講。德宗降中使李輔光宣詔入都，與罽賓三藏般若譯烏荼國王所進華嚴後分四十卷。觀苦辭，請明年入。勑允。及具行，至蒲津，中令梁公留安居，遂於中條山棲巖寺住。寺有禪客，拳眉剪髮，字曰癡人，披短褐，操長策，狂歌雜語，凡所指斥，皆多應驗。觀未至之前，狂僧驅衆僧洒掃曰：不久菩薩來此。復次壁畫散脂大將及山麋之怪，往往不息。觀既止此寺，二事俱静。五月，内中使霍仙鳴傳宣催入。觀至，帝頗敦重，延入譯場刊正。又詔令造疏。遂於終南草堂寺編成十卷，進呈，勑令兩街各講一遍爲疏。時堂前池生五枝合歡蓮華，一華皆有三節，人咸嘆伏。尋譯守護國界主經，觀綴文潤色。順宗在春宫，嘗垂教令述了義一卷、心要一卷并食肉得罪因緣。洎至長安，頻加禮接。朝臣歸向，則齊相國抗、韋太常渠牟，皆結交最深。故相武元衡、鄭絪、李吉甫、權德輿、李逢吉、中書舍錢徽、兵部侍郎歸登、襄陽節度使嚴綬、越州觀察使孟簡、洪州韋丹，咸慕高風，或從戒訓。以元和年卒，春秋七十餘。弟子傳法者一百許人，餘堪講者千數。觀嘗於新創雲花寺般若閣下畫華藏世界圖相，又著隨疏演義四十卷，允齊相請述華嚴經綱要一卷、法界玄鑑一卷、三聖圓融觀一卷、華嚴、法華、楞伽、中觀論等。别行小鈔疏共三十卷。設無遮大會十二中，其諸塑繢形像，繕寫經典，不可殫述。門人清沔記觀平時行狀云：觀恒發十願：一長止方丈但三衣鉢，不畜長；二當代名利，棄之如遺；三目不視女人，四身影不落俗家；五未捨執受，長誦法華經；六長讀大乘經典，普施含靈；七長講華嚴大經；八一生晝夜不卧；九不邀名惑衆伐善；十不退大慈悲普救法界。觀逮盡形期，恒依願而修行也。
釋良秀，姓郭氏，蒲津人也。年及佩觿，挺然離俗，乃往中條山柏梯寺披削，誦通經業，受具律儀。誓以傳講爲己事，勤苦忘疲，三藏俱尋，九流外贍。于時籍甚，孰不欽崇。貞元四年，奉詔與罽賓國般若三藏同譯大乘理趣六波羅蜜經十卷。至五年二月四日解座，寫本進過。尋奉德宗勑令秀造疏，上表云：去年十一月二十八日右街功德使王希遷奉宣，令良秀等修撰新翻大乘理趣六波羅蜜經疏者。伏聞至道同源，聖人一貫，大雄示相，演妙音於獨園，寶位分身，霈湛恩於雙闕。開佛日於聖日，降絲綸於法輪，所以揚化慈航，致人壽域。不然，豈得握真符而契合，應休運以感通？況以此經，如來之密印，羣生之度門，得白馬之寶函，啓青龍之秘藏，是第一義理去筌蹄，於最後乘説無分别。加以天文焕發，睿思昭回。真如契心，已闡微於釋氏；般若製序，諒纘文於太宗。慈雲溥潤於大根，湛露垂滋於貝葉。良秀等材惟末學，性異生知，謬寄討論，伏增殞越。上承嚴旨，徒側管以窺天；虔奉本師，懼升堂而鼓瑟。所修撰疏一部，謹附王希遷隨表奉進，伏乞聖慈，許令同修疏沙門談筵於當寺讚演及流布中外。所冀落落真言，示丹青於新學；明明像教，流粉澤於將來。帝覽奏，勑内給事毛瑛琦宣慰良秀、談筵、道恒等：宜共賜絹九十匹，至可領取。比修疏義，甚大勤勞也。秋熱，兼問師等各平安好在。秀之辭筆義端，時少倫匹。終没罔知時代焉。
釋慧琳、姓裴氏，疎勒國人也。始事不空三藏，爲室灑，内持密藏，外究儒流，印度聲明，支那詁訓，靡不精奥。嘗謂翻梵成華，華皆典故，典故則西乾細語也。遂引用字林、字統、聲類、三蒼、切韻、玉篇、諸經雜史，參合佛意，詳察是非，撰成大藏音義一百卷。起貞元四年迄元和五載，方得絶筆，貯其本于西明藏中。京邑之間，一皆宗仰。琳以元和十五年庚子卒於所住，春秋八十四矣。殆大中五年，有奏請入藏流行。近以海中高麗國，雖三韓夷族，偏尚釋門，周顯德中，遣使賷金入浙中求慧琳經音義，時無此本，故有闕如。
釋惟慤，俗姓連氏，齊大夫稱之後，本馮翊人，官居上黨，爲潞人也。九歲割愛，冠年納戒。母氏昆弟歸于法門，故慤從其受教，瀾漪内湛，葳蕤外發。嗜學服勤，必無倦色。乃辭渭陽，尋師隸業，或經筵首席，或論集前驅，或參問禪宗，或附麗律匠。其志淵曠，欲皆吞納之。年臨不惑，尚住神都，因受舊相房公融宅請。未飯之前，宅中出經函云：相公在南海知南銓，預其翻經，躬親筆受首楞嚴經一部，留家供養。今筵中正有十僧，每人可開題一卷。慤坐居第四，舒經見富樓那問生起義，覺其文婉，其理玄，發願撰疏，疏通經義。及歸院，矢誓寫文殊菩薩像，别誦名號，計一十年，厥志堅強，遂有冥感，忽夢妙吉祥乘狻猊自慤之口入。由兹下筆，若大覺之被善現談般若焉。起大曆元年丙午也。及將徹簡，於卧寐中見由口而出，在乎華嚴宗中文殊智也。勒成三卷，自謂從淺智中衍出矣。于今盛行。
一説楞嚴經初是荆州度門寺神秀禪師在内時得本，後因館陶沙門慧震於度門寺傳出，慤遇之，著疏解之。
後有弘沇法師者，蜀人也，作義章，開釋此經，號資中疏。其中亦引震法師義例，似有今古之説，此岷蜀行之，近亦流江表焉。
釋懷感，不知何許人也。秉持強悍，精苦從師，義不入神，未以爲得。四方同好就霧市焉，唯不信念佛。少時逕生安養，疑冰未泮，遂謁善導，用決猶豫。導曰：子傳教度人，爲信後講，爲渺茫無詣？感曰：諸佛誠言，不信不講。導曰：若如所見，令念佛往生。豈是魔説耶？子若信之，至心念旃，當有證驗。乃入道場三七日，不覩靈瑞。感自恨罪障深，欲絶食畢命。導不許，遂令精虔，三年念佛。後忽感靈瑞，見金色玉毫，便證念佛三昧。悲恨宿垢業重，妄搆衆𠎝，懺悔發露，乃述決疑論七卷。臨終，果有化佛來迎，合掌面西而往矣。
釋法海，字文允，姓張氏，丹陽人。少出家于鶴林寺。白駒匪食其塲苗，金翅俄翔其海面，曲從師教，周覽羣經，大壑納川，鄧林聚羽。是以圓入一性，學階空王，擅當代獨悟之名，剖先賢不決之義，一時外學六籍該通。嘗謂人曰：佛法一門，極唯心地，餘皆椎輪也。天寶中，預揚州法慎律師講肆，同曇一、靈一等推爲顔、冉焉。復與杼山晝公爲忘形之交，林下之遊。黑白二徒，多從求益焉。
釋慧苑，京兆人也。少而秀異，蔚有茂才，厭彼塵寰，投于淨域，礼華嚴法藏爲師。陶神練性，未幾深達法義，號上首門人也。有勤無惰，内外該通，華嚴一宗，尤成精博。苑依寶性論立四種教，爲有四類不識如來藏，如生盲人，則凡夫、聲聞、辟支、初心菩薩也。一迷真異執教，當凡夫；二真一分半教，當二乘；三真一分滿教，當初心菩薩；四真具滿教，當識如來藏者也。諸師處判，或依或違，然其綱領教乘一家之説。次以新譯之經未有音釋，披讀之者取決無從。遂博覽經書，恢張詁訓，撰成二卷，俾初學之流不遠求師，覽無滯句，旋曉字源。然禀從賢首之門，不負庭訓之美也。
釋智威，姓蔣氏，縉雲人也。頴脱塵蒙，心遊物表，少事師于軒轅氏鍊丹山。聞天台宗教盛，遂負笈往沃洲石城寺，親灌頂禪師求請心要。既而得一融道，體二居宗，定慧方均，寂照相半，雖云自了，急在利他。天與多能，富有辤藻，著桃巖寺碑，與頭陀寺碑氣度相表。後以法眼付授慧威焉。時傳威是徐陵後身，其利智雄才，斷可知矣。
又釋慧威，姓留氏，東陽人也。𩮀角之年，露其舊習，抉開愛網，徑入空門，不滯一方，仍參三益。聞縉雲大威禪師盛行禪法，裹足造焉。刻志忘勞，覩威牆奥。一日千里，罔不推稱，至有成業，時謂小威。然其樂静居山，罕交人事。指教門人，不少傑出者，左溪玄朗矣。威常修止觀，匪棄光陰，説與行而並馳，語將嘿而齊貫，落落然汪汪然，人無得名焉。
釋湛然，俗姓戚氏，世居晉陵之荆溪，則常州人也。昔佛滅度後十有三世，至龍樹，始用文字廣第一義諦。嗣其學者號法性宗。元魏、高齊閒有釋慧文默而識之，授南嶽思大師，由是有三觀之學。洎智者大師蔚然興於天台，而其道益大。以教言之，則然乃龍樹之裔孫也，智者之五世孫也，左溪朗公之法子也。家本儒墨，我獨有邁俗之志，童丱邈焉異於常倫。年二十餘，受經於左溪，與之言，大駭。異日謂然曰：汝何夢乎？然曰：疇昔夜夢披僧服，掖二輪，游大河之中。左溪曰：嘻，汝當以止觀二法度羣生於生死淵乎？乃授以本師所傳止觀。然德宇凝精，神鋒爽拔，其密識深行，沖氣慧用，方寸之閒，合於天倪。至是始以處士傳道，學者悦隨，如羣流之趣於大川也。
天寶初年，解逢掖而登僧籍。遂往越州曇一律師法集，廣尋持犯開制之律範焉。復於吴郡開元寺敷行止觀。無何，朗師捐代，挈密藏獨運於東南，謂門人曰：道之難行也，我知之矣。古先至人静以觀其本，動以應乎物，二俱不住，乃蹈于大方。今之人或蕩於空，或膠於有，自病病他，道用不振。將欲取正，捨予誰歸？於是大啓上法，旁羅萬行，盡攝諸相，入於無閒。卽文字以達觀，導語默以還源。乃祖述所傳章句凡十數萬言。心度諸禪，身不踰矩，三學俱熾，羣疑日潰，求珠問影之類，稍見罔象之功行。止觀之盛，始然之力也。
天寶末，大曆初，詔書連徵，辤疾不就。當大兵大饑之際，揭厲法流，學徒愈繁，瞻望堂室，以爲依怙。然慈以接之，謹以守之，大布而衣，一牀而居，以身誨人，耆艾不息。建中三年二月五日，示疾佛隴道塲，顧語學徒曰：道無方，性無體，生歟死歟，其旨一貫。吾歸骨此山，報盡今夕，要與汝輩談道而訣。夫一念無相謂之空，無法不備謂之假，不一不異謂之中，在凡爲三因，在聖爲三德。𤑔炷則初後同相，涉海則淺深異流，自利利人，在此而已。爾其志之！言訖隱几，泊如而化，春秋七十二，法臘三十四。門人號咽，奉全身起塔，祔于智者大師塋兆西南隅焉。入室弟子吴門元浩，可謂邇其人近其室矣。
然平日輯纂教法，明決前疑，開發後滯，則有法華釋籤、法華疏記各十卷、止觀輔行傳弘訣十卷、法華三昧補助儀一卷、方等懺補闕儀二卷、略維摩疏十卷、維摩疏記三卷、重治定湼槃疏十五卷、金錍論一卷，及止觀義例、止觀大意、止觀文句、十妙不二門等盛行于世。詳其然師，始天寶，終建中，以自證之心，説未聞之法，經不云乎，云何於少時大作佛事，然師有焉。其朝達得其道者唯梁肅學士，故摛鴻筆成絶妙之辤。彼題目云：嘗試論之，聖人不興，其閒必有命世者出焉。自智者以法傳灌頂，頂再世至于左溪，明道若昧，待公而發。乘此寶乘，焕然中興。蓋受業身通者三十有九僧，搢紳先生高位崇名屈體承教者又數十人。師嚴道尊，遐邇歸仁，向非命世而生，則何以臻此！觀夫梁學士之論，儗議偕齊，非此人何以動鴻儒，非此筆何以銘哲匠？蓋洞入門室見宗廟之富，故以是研論矣。吁，吾徒往往有不知然之道！詩云：維鵲有巢，維鳩居之。梁公深入佛之理窟之謂歟！有會稽法華山神邕作真讚，至大宋開寶中吴越國王錢氏追重而誄之，號圓通尊者焉，可不是歟！
釋元浩，姓秦氏，字廣成，吴門人也。綺歲依晉陵靈山寺慧日禪師出家，具滿律戒，配本州龍興寺，尋爲荆溪湛然禪師囑累弟子。初受法華止觀，已得醍醐，唯以裂大網、感大果、成大行、歸大處以爲大願。宴居三昧，常隨佛後，希夷自得，人莫能知，其秘密深遠如海印三昧，不言出處，常行佛事，與夫難行苦行、更相祖述、默傳心要、爲論爲記、靈芝瑞草以爲功德傳於後世者，不同日而語矣。浩注解大湼槃經，爲文首序，德美圓實，志願顯現，蓋録其所證之意而見于文，曰：余聞先覺之大寶曰常，在宥布和之盛典曰教，率土知化之歸宗曰行，交感人心之至極曰證。然則以道行一御其時，以法性合其運，當應物之際，與顯晦同其光，恢張至化而自他昭著者，實播於鴻名。欽恭聞思，協和至極，四德克彰者，實存乎妙體。格變羣家，歷觀諸行，至典克修，庶績有成者，實賴乎宗本。信以授人，大明宗極，敷暢厥旨，庶幾有補於將來者，實存乎妙用。博綜羣言以立誠訓，風行十方率用歸順者，實存乎妙教矣。此浩之法要，如王輔嗣之法繫辭，司馬遷之自敍，管仲能言輕重，孟子之傳春秋，雖儒釋不同，其義一也。以元和十二年十一月十一日示疾，右脇累足，入于湼槃，非二乘境界，真如來定也。明年十一月十三日闍維，起塔於蘇州西北虎丘東山南原也。
浩躭學味道，不涉餘事，常隨然師聽其言説，曾無倦色。分析義理，派流川注，必默記而暗誦，一言不失。數年之後，人始知之。然師曰：回也如愚。罕爲人説，多辤以不能，及被梁田二君苦勸請之，始著湼槃經解述。浩與上都雲華寺華嚴澄觀法師，若孔門之游夏焉。其儒流受業，翰林學士梁公肅、蘇州刺史田公敦。緇流受業者，智恒、子瑜、道儒、仲儀、仲良五人，持經講論，傳之無窮。大比丘尼識微、道巽、志真、悟極，此四人者高潔之倫，深練禪觀。初浩爲二官所請注經，預夢甚爲奇特。又庭階生花，非人閒恒所見者。祥鳥飛馴，五彩絶異。刺史崔恭撰塔碑，立于虎丘山羅漢石壇之左。後有行滿、道暹、明曠皆著述，廣天台之道歟。
釋智藏，姓皮氏，西印度種族，祖父從華，世居官宦，後僑寓廬陵。藏少入精舍，覩像設之繁，乃陋俗求真，而於三學各所留心，唯律藏也最爲精敏。大曆三年，遊豫章，因隸名天宫寺，衆懇命臨壇秉度，時仰炰烋，號爲律虎。每登法座，提唱毗尼，堂盈席滿，聽受無厭。辨名理，析微言，連環可解也。貞元中，遇大寂禪師，篤明心要。及遊會稽，於杭烏山頂築小室安禪。乃著華嚴經妙義。宣吐亹亹，學者歸焉。至元和十四年二月，無疾而終，報齡七十九。焚收舍利圓淨者，建塔於院北峯焉。杭烏山者，越俗言訛，合言杭嶋，謂浙江所渡古用杭筏，到岸藏杭，故云嶋也。
神清，字靈庾，俗姓章氏，緜州昌明人也。生于大安山下，昆季相次三人出俗，皆有名望，清居乎仲。處胎之際，母頓惡葷羶。及爲兒，雖隨戲弄，遇像礼足，逢僧稽顙。年十三，受學於緜州開元寺辯智法師。于時勑條嚴峻，出家者限念經千紙，方許落髮。清卽誦法華、維摩、楞伽、佛頂等經，有同再理。時故相喬琳爲緜郡太守，驚其幼俊，躬而降禮請削染焉，則大曆中也。至年十七，聽習粗通，卽講法華一經。歲滿，慧義寺依如律師受具戒。夏習尸羅，依學新疏。尋達大宗，乃詣上都。後以優文贍學，入内應奉。暮年鍾其荼蓼，歸慧義寺，講導著述，略無閑日。以元和年中終于本寺峯頂，遷神于白門蘭若，卽郪城北郭外也。
清平昔好爲著述，喜作編聯，蓋巨富其才，亦鑿深于學。三教俱曉，該玄鑒極，彝倫咸敍，萬人之敵也。受業弟子黑白四方，計一千餘人。前後撰成法華玄箋十卷，釋氏年誌三十卷。新律疏要訣十卷二衆初學儀一卷，有宗七十五法疏一卷識心論、澄觀論、俱舍義鈔數卷，北山參玄語録十卷，都計百餘軸，並行於代。就中語録博該三教，最爲南北鴻儒名僧高士之所披翫焉。寺居郪城之北，長平山陰，故云北山，統三教玄旨，實而爲録，故云參玄也。觀清之述作，少分明二權一實之經旨，大分明小乘律論之深奥焉。
清貌古且奇，晳白而光瑩。相國崔龜從時從事東川，序真讚云：與奘三藏道顔同，攝物異，時一體耳。門人數多，其出倫者義將也。獨明俱舍，兼善起信，海内學人望風而至。開成中北山俱舍宗不泯者，清之餘素乎。東川涌潭僧正顔公著碑，本寺講律臨壇光肇，别附語録，略記清言行矣。
釋端甫，俗姓趙氏，天水人也。世爲秦著姓焉。初，母張夫人夢梵僧謂曰：當生貴子。卽出囊中舍利使吞之。及誕，所夢僧白晝入其室，摩其頂曰：必當大興法教。言訖而滅。既成人，高顙深目，大頤方口，長六尺五寸，其音如鐘。夫將欲荷如來之菩提，鑿生靈之耳目，固必有殊祥奇表歟？始十歲，依崇福寺道悟禪師爲沙彌。十七正度爲比丘，隸安國寺。受具於西明寺照律師，學毗尼於崇福寺昇律師，傳唯識於安國寺素法師，通湼槃經於福林寺崟法師。甫又夢梵僧以舍利滿琉璃器，使吞之，且曰：三藏大教，盡貯汝腹矣。自是經律論無敵於當時，囊括川注，逢源會委，滔滔然莫能濟其畔岸矣。夫將欲伐株杌於情田，雨甘露於法種者，固必有勇智宏辯歟？無何，謁文殊於清涼，衆聖皆現；演大經於太原，傾都畢會。德宗皇帝聞其名，徵之，一見大悦，常出入禁中，與儒道議論，賜紫方袍。歲時錫施，異於他等。復詔侍皇太子於東朝。順宗皇帝深仰其風，親之若昆弟，相與卧起，恩禮特隆。憲宗皇帝數幸其寺，待之若賓友。常承顧問，注納偏厚。而甫符彩超邁，辤理響捷，迎合上旨，皆契真乘，雖造次應對，未嘗不以闡揚爲務。繇是天子益知佛爲大聖人，其教有大不思議事。當是時朝廷方削平區夏，縛吴斡蜀，潴蔡蕩鄆，而天子端拱無事。詔甫率緇屬迎真骨於靈山，開法場於秘殿，爲人請福，親奉香燈。既而刑不殘，兵不黷，赤子無愁聲，滄海無驚浪，蓋參用真宗以毗大政之明効也。夫將欲顯大不思議之道，輔大有爲之君，固必有冥符玄契歟？掌内殿法儀，録左街僧事，以標表淨衆者凡一十年。講湼槃、唯識經論，處當仁傳授宗主，以開誘道俗者，凡一百六十座。運三密於瑜伽，契無生於悉地，日持諸部十餘萬遍，指淨土爲息肩之地，嚴金經爲報法之恩。前後供施數十百萬，悉以崇飾殿宇，窮極雕繪。而方丈單牀，静慮自得。貴臣盛族皆所依慕，豪俠工賈莫不瞻嚮，薦金寶以致誠，仰端嚴而礼足，日有千數，不可殫書。而甫卽衆生以觀佛，離四相以修善，心下如地，坦無丘陵，王公輿臺皆以誠接。議者以爲成就常不輕行者，唯甫而已矣。夫將欲駕横海之大航，拯迷塗於彼岸者，固必有奇功妙道歟？以開成元年六月一日，西向右脅而滅，當暑而尊容若生，終夕而異香猶鬱。其年七月六日，遷於長樂之南原。遺命荼毗，得舍利三百餘粒，方熾而神光月皎，既燼而靈骨珠圓。賜謚曰大達，塔曰玄秘。俗壽六十七，僧臘可數。門弟子僧尼約千餘輩，或講論玄言，或紀綱大寺，脩禪秉律，分作人師，五十其徒，皆爲達者。會昌中相國裴公休爲碑頌德焉。
釋宗密，姓何氏，果州西充人也。家本豪盛，少通儒書，欲干世以活生靈，負俊才而隨計吏。元和二年，偶謁遂州圓禪師，圓未與語，密欣然而慕之，乃從其削染受教。此年進具于拯律師。尋謁荆南張，張曰：汝傳教人也，當宣導於帝都。復見洛陽照禪師，照曰：菩薩人也，誰能識之？末見上都華嚴觀，觀曰：毗盧華藏，能隨我遊者其唯汝乎？初在蜀，因齋次受經，得圓覺十二章，深達義趣，誓傳是經。在漢上因病僧付華嚴句義，未嘗隸習，卽爾講之。由是乃著圓覺、華嚴及湼槃、金剛、起信、唯識、盂蘭盆法界觀、行願經等疏鈔及法義、類例、礼懺、修證、圖傳、纂略。又集諸宗禪言，爲禪藏，總而序之，并酬答書偈議論等。又四分律疏五卷、鈔懸談二卷，凡二百許卷，圖六面。皆本一心而貫諸法，顯真體而融事理，超羣有於對待，冥物我而獨運矣。密累入内殿，問其法要。大和二年慶成節，徵賜紫方袍爲大德。尋請歸山。會昌元年正月六日坐滅於興福塔院，儼若平日，容貌益悦。七日，遷于函，其自證之力可知矣。其月二十二日，道俗等奉全身于圭峯，二月十三日荼毗，得舍利數十粒，明白而潤大。後門人泣而求諸煨中，必得而歸，悉斂藏于石室，其無緣之慈可知矣。俗齡六十二，僧臘三十四。遺誡令舁屍施鳥獸，焚其骨而散之，勿塔，勿得悲慕，以亂禪觀。每清明上山，必講道七日而後去。其餘住持儀則當合律科，違者非吾弟子。
初，密道既芬馨，名惟烜赫，内衆慕羶既如彼，朝貴答響又如此。當長慶元和已來，中官立功執政者孔熾，内外猜疑，人主危殆。時宰臣李訓酷重于密，及開成中僞甘露發，中官率禁兵五百人出閤，所遇者一皆屠戮。時王涯、賈餗、舒元輿方在中書會食，聞難作，奔入終南投密。唯李訓欲求剪髮，匿之，從者止之，訓改圖趨鳳翔。時仇士良知之，遣人捕密入左軍，面數其不告之罪，將害之。密怡然曰：貧道識訓年深，亦知其反叛，然本師教法，遇苦卽救，不愛身命，死固甘心。中尉魚恒志嘉之，奏釋其罪。朝士聞之，扼腕出涕焉。或曰：密師爲禪耶，律耶，經論耶？則對曰：夫密者四戰之國也，人無得而名焉，都可謂大智圓明自證利他大菩薩也。是故裴休論譔云：議者以師不守禪行，而廣講經論。遊名邑大都，以興建爲務。乃爲多聞之所役乎，豈聲利之所未忘乎？嘻，議者焉知大道之所趣哉！夫一心者萬法之總也，分而爲戒定慧，開而爲六度，散而爲萬行。萬行未嘗非一心，一心未嘗違萬行。禪者六度之一耳，何能總諸法哉？且如來以法眼付迦葉，不以法行。故自心而證者爲法，隨願而起者爲行，未必常同也。然則一心者萬法之所生，而不屬於萬法。得之者則於法自在矣，見之者則於教無礙矣。本非法不可以法説，本非教不可以教傳，豈可以軌迹而尋哉？自伽葉至富那奢凡十祖皆羅漢，所度亦羅漢。馬鳴、龍樹、提婆、天親始開摩訶衍，著論釋經，摧滅外道，爲菩薩唱首。而尊者闍夜獨以戒力爲威神，尊者摩羅獨以苦行爲道跡。其他諸祖，或廣行法教，或專心禪寂，或蟬蜕而去，或火化而滅，或攀樹以示終，或受害而償債，是乃法必同而行不必同也。且循轍跡者非善行，守規墨者非善巧，不迅疾無以爲大牛，不超過無以爲大士。故師之道也，以知見爲妙門，寂淨爲正味，慈忍爲甲盾，慧斷爲劒矛。破内魔之高壘，陷外賊之堅陣，鎮撫邪雜，解釋縲籠。遇窮子則叱而使歸其家，見貧女則呵而使照其室。窮子不歸，貧女不富，吾師恥之。二乘不興，四分不振，吾師恥之。忠孝不並化，荷擔不勝任，吾師恥之。避名滯相，匿我增慢，吾師恥之。故遑遑於濟拔，汲汲於開誘，不以一行自高，不以一德自聳。人有依歸者，不俟請則往矣；有求益者，不俟憤則啓矣。雖童幼不簡於應接，雖驁佷不怠於叩勵。其以闡教度生，助國家之化也如此。故親師之法者，貧則施，暴則斂，剛則隨，戾則順，昏則開，墮則奮，自榮者慊，自堅者化，徇私者公，溺情者義。凡士俗有捨其家與妻子同入其法、分寺而居者，有變活業、絶血食、持戒法，起家爲近住者，有出而修政理以救疾苦爲道者，有退而奉父母以豐供養爲行者。其餘憧憧而來，欣欣而去，揚袂而至，實腹而歸，所在甚衆，不可以紀。真如來付囑之菩薩，衆生不請之良友。其四依之人乎？其十地之人乎？吾不識其境界庭宇之廣狹深淺矣。議者又焉知大道之所趣哉？其爲識達大人之所知心爲若此也。密知心者多矣，無如昇平相國之深者，蓋同氣相求耳。宣宗再闡真乘，萬善咸秩，追謚曰定慧禪師，塔號青蓮。持服執弟子禮四衆數千百人矣。
釋乘恩，不知何許人也。肇從志學，知遍尋師，凡厠黌堂，必窮義路。常訓門人曰：好學近乎智，力行近乎仁。仁智稍成，是殊名同實，趨菩薩地，若下坂之走丸耳。恩樂人爲學，不忘講導。及天寶末，關中版蕩，因避地姑臧。旅泊之間，嗟彼密邇羌虜之封，極尚經論之學。恩化其内衆，勉其成功，深染華風，悉登義府。自是重撰百法論疏并钞，行于西土。其疏祖慈恩而宗潞府，大抵同而少聞異，終後弟子傳布。迨咸通四年三月中，西涼僧法信精研此道，禀本道節度使張義潮表進恩之著述，勑令兩街三學大德等詳定，實堪行用，勑依，其僧賜紫衣，充本道大德焉。
釋知玄，字後覺，姓陳氏，眉州洪雅人也。曾祖圖南，任梓州射洪縣令。祖憲，考邈，皆名塲不捷。母魏氏夢月入于懷，因而載誕，雖乳哺未能言，見佛像僧形，必含喜色。五歲，祖令詠花，不數步成云：花開滿樹紅，花落萬枝空，唯餘一朶在，明日定隨風。祖吟歎不懌曰：吾育此孫，望其登甲科，雪二代之恥。今見孺子志矣，非貽厥也已，必從空門，乖始望也。七歲，果遇法泰法師在寧夷寺講湼槃經。寺與居鄰，玄日就講集所，一聆法語，若覩前因。是夕夢其寺殿，佛手摩其頂。寤啓祖父，乞爲勤策，親黨觀其必不可抑奪，故聽之。年十一，遂其削髮。乃隨師詣唐興邑四安寺，授大經四十二卷，遠公義疏、𧦪空師圓旨，共一百二十五萬言。皆囊括深奥矣。方年十三，指擿緇徒，露老成之氣。時丞相杜公元穎作鎮西蜀，聞玄名，命昇座。講談于大慈寺普賢閣下。黑白衆日計萬許人，注聽傾心，駭歎無已。自此蜀人弗斥其名，號陳菩薩耳。傳云，玄前身名知鉉，漢州三學山講十地經，感地變瑠璃焉。玄於淨衆寺辯貞律師所受具戒，纔聽毗尼，續通俱舍，則長十山固律師之付授焉。復從本師下三峽，歷荆襄，抵于神京資聖寺。此寺四海三學之人會要之地，玄敷演經論，僧俗仰觀，户外之屨日其多矣。文宗皇帝聞之，宣入顧問，甚愜皇情。後學唯識論於安國信法師。又研習外典，經籍百家之言，無不該綜。玄每恨鄉音不堪講貫，乃於象耳山誦大悲呪，夢神僧截舌换之。明日，俄變秦語矣。
有楊茂孝者，鴻儒也，就玄尋究内典，直欲效謝康樂注湼槃經，多執卷質疑，隨爲剖判。致書云：方今海内龍象，非師而誰？次楊刑部汝士、高左丞元裕、長安楊魯士咸造門擬結蓮社。嘗一日玄宴坐，見茂孝披紫服、戴碧冠，三礼畢，乘空而去。玄令人偵問，茂孝其夕誡其子曰：吾常欲落髮披緇，汲瓶挈屨，侍玄公，所累者簪冕也。吾蓋棺時，殮以紫袈裟、碧芙蓉冠。至是方驗先見矣。
武宗御宇，初尚欽釋氏，後納蠱惑者議，望祀蓬萊山，築高臺以祈羽化。雖諫官抗疏，宰臣屢言，終不迴上意。因德陽節，緇黄會麟德殿，獨詔玄與道門敵言，神仙爲可學不可學耶？帝叉手付老氏中理大國若烹小鮮義，共黄冠往復。玄陳帝王理道，教化根本，言神仙之術，乃山林間匹夫獨擅高尚之事業，而又必資宿因，非王者所宜。辤河下傾，辯海横注，凡數千言。聞者爲之股慄，大忤上旨，左右莫不色沮。左護軍仇士良、内樞密楊欽義惜其才辯，恐將有斥逐之命，乃密諷貢祝堯詩。玄立成五篇，末章云：生天本自生天業，未必求仙便得仙。鶴背傾危龍背滑，君王且住一千年。帝覽詩微解。帝雖不納忠諫，而嘉其識見口給也。玄卽歸巴岷舊山，例施巾櫛，而存戒檢愈更甄明。方扁舟入湖湘閒，時楊給事漢公廉問桂嶺，延止開元佛寺。屬宣宗龍飛，楊公自内樞統左禁軍，以册定功高，請復興天竺教，奏乞訪玄聲迹。玄復挂壞衣，歸上國寶應寺。屬壽昌節講讚，賜紫袈裟，署爲三教首座。帝以舊藩邸造法乾寺，詔玄居寺之玉虚亭。大中三年誕節，詔諫議李貽孫、給事楊漢公，緇黄鼎列論義，大悦帝情。因奏天下廢寺基各勑重建，大興梵刹，玄有力焉。命畫工圖形于禁中，其優重如是。與相國裴公休友善，同激揚中興教法事。八年，上章乞歸故山，大行利濟，受益者多。廣明二年春，僖宗違難西蜀，後遣郭遵泰賷璽書，肩輿詔赴行在。帝接談論，頗解上心。左軍容田令孜與諸達官，問道勤重。帝欲旌其美，令諸學士撰玄師號，皆未愜旨。乃揮御翰云：朕以開示悟入法華之宗旨也。悟者，覺也，明也，悟達大道，悟佛知見。又云：悟者一刹那，不悟河沙劫，所以悟者真乘了然成佛之義。今賜悟達國師爲號。雖曰强名，用表朕意。玄陳讓不遂，乃乞歸九隴舊廬。於正月二十一日卧内，見所曾遊歷聖境名跡，皆見在前。二月七日，聞空聲曰：必生淨土。乃訊之云：孰之語耶？空又應曰：佛也。七月中，聞户外有格鬭之聲，逡巡一菩薩降于庭前，事摩滅矣，漸迫僅玄身，丁寧讚喻：勿以此苦爲累也。言訖而没。又於一夕，有一珠自玄左足下流去，苦楚萬端，諦視其珠中明明有晁錯二字。乃知玄是袁盎也，曾因七國反，盎奏斬錯，以謝吴楚諸王，故爲嬰撓耳。召弟子慈燈附口上遺表，囑令棄屍，半飼魚腹，半啗鳥獸。吾久與西方淨土有期如斯。諈諉訖，右脇面西而逝，享年七十三，僧臈五十四。玄咸通中曾遊澤州，追問小遠法師，同年亦同終日月焉。
玄堅守禁戒，少欲，過中不食蔬果，服唯布褐，卧則蒭稈。而六時行道，夜卧一更，餘則禪坐。等視衆生，無貴賤少長，待之如一。素結情好深者裴相國休。初，裴鎮荆門，玄遊五臺山，路出渚宫，贈遺初無所取。裴知其儉約，密遣人沿路以供之，若蘇秦遣舍人陰資奉張儀也。嘗經駱谷真符縣雍氏家枕潭，潭中有大魚，如龍四足，而齒牙纖利，其家日飼以食，已四世矣。或欲網釣之意，則輙雲霧晦冥焉。玄扣船撫其頂，瞪目而鼓躍，卽爲受歸依。未幾，乃寄夢雍氏曰：我謝汝累世護念，今受歸依，已生天而永訣矣。次爲導江玉壘山神李冰廟、益昌北郭龍門神，借受戒法，罷其血食歟。有李商隱者，一代文宗，時無倫輩，常從事河東柳公梓潼幕，久慕玄之道學，後以弟子禮事玄，時居永崇里，玄居興善寺。義山苦眼疾，慮嬰昏瞽，遥望禪宫，冥禱乞願。玄明旦寄天眼偈三章，讀終疾愈。迨乎義山卧病，語僧録僧徹曰：某志願削染爲玄弟子，臨終寄書偈決别云。玄生常著如來藏經會釋疏二卷，命僧徹撰法鑑以照像，若十翼焉。大無量壽經疏二卷，僧徹著法燈，類章指焉。勝鬘經疏四卷，僧徹著法苑以錯綜，猶緯書焉。又般若心經、金剛經各有疏義。此外秦蜀之間，作釋氏雜文外篇箴論碑誌歌詩，録成二十餘卷，礼懺文六卷，通計三十萬言。後遷塔于茶籠山附聖寺矣。
中和二年，弟子左街僧録淨光大師僧徹述傳，法孫右街僧録覺輝，輝弟子僞蜀祐聖國師重孫光業僧録，緜緜爪瓞，皆名公也。鳳翔府寫玄真，李義山執拂侍立焉。
釋僧徹，不知何許人也。敏利天資，高邁逸類，稚歲聰穎，而慕悟達國師，若顔回之肖仲尼也。既而時親函丈，頗見幽微，隨侍翼從，未嘗少厭。窺其門牆，其殆庶幾乎。悟達凡有新義别章，咸囑付徹暢衍之。爲如來藏經疏著法鑑四卷，大無量壽經疏著法燈二卷，勝鬘師子吼經疏著法苑十卷。觀乎悟達爲疏，若左丘明之傳也。徹述三法鈔，猶杜、服之集解歟？初居法乾内寺，師資角立，聲彩風行，凡百官寮無不奉仰率由。徹内外兼學，辭筆特高，唱予和汝，同氣相求。尋充左右街應制，每屬誕辰，升麟德殿法座講談，勑賜紫袈裟。懿宗皇帝留心釋氏，頗異前朝。遇八齋日，必内中飯僧數盈萬計。帝因法集，躬爲讚唄，徹則升臺朗詠。寵錫繁博，勑造栴檀木講座以賜之。又勑兩街四寺行方等懺法，戒壇度僧各三七日。别宣僧尼大德二十人入咸泰殿置壇度内。福壽寺尼繕寫大藏經，每藏計五千四百六十一卷，雕造真檀像一千軀，皆委徹檢校焉。以十一月十四日延慶節，麟德殿召京城僧道赴内講論，爾日徹述皇猷，辭辯瀏亮，帝深稱許。而又恢張佛理，旁懾黄冠，可謂折衝異論者，當時號爲法將。帝悦，勑賜號曰淨光大師，咸通十一年也。續録兩街僧事。初徹經江論海，勇於揭厲，於青龍寺講貫既循悟達國師義意，寄呈所見，蒙迴八十四字云：觀君法苑思沖虚，解我真乘刃有餘。若使龍光時可待，應憐僧肇論成初。五車外典知難敵，九趣多才恐不如。蕭寺講軒横淡蕩，帝鄉雲樹正扶疎。幾生曾得闍踰意，今日堪將貝葉書。一振微言冠千古，何人執卷問吾廬？覽兹奬飾，悲喜盈襟。
以廣明中，巢寇犯闕，僖宗幸蜀。其夕徹内宿，明日倉黄與杜光庭先生扈從入於岷峨，再見悟達，痛序艱難。徹極多著述，碑頌歌詩。不知所終。内翰侍郎樂朋龜爲真讚，鳳翔、嘉州皆寫其真相。弟子秦蜀之閒愈多傳法者。
釋志遠，俗姓宋氏，家于汝南。其父早喪，孤侍孀親，承顔之禮，匪遑晨夕。母常念法華經，精通五卷。遠識度明敏，孤標卓然。年二十八，辭親從師，歸依荷澤宗風，晤解幽旨，經營僧事，聯緜六秋。凡諸取給，未嘗混互。自爾辭師尋礼，復經八年，雖博贍兩宗，情猶繫滯。聞天台一枝，該通妙理，定慧雙融，解進於行。十乘境觀，起自一家。修性三德，清涼盛演。因命同輩追遊五峯，棲遁林泉，履歷前躅，曉六凡四聖之理，了開示悟入之門，百界千如，苞羅性相。卽遮卽照，破立同時。依正圓融，凡聖平等，豁開心目，物我雙亡。僅四十年，闡揚獨步。
遠業精道邈，志苦神和，卧不解衣，食非别請。時歲不稔，樵炊屢乖，每掬水漱流，將期永日。體有瘡疥，手不塗摩，戒檢遵修，警慎心口。常以四種三昧鍊磨身心。至於緘札題尺，頗閑辭翰蟲篆之美。每有緇素負才學者，異其辯説，或傍搜僻隱，欲爲挫鋭，伺之瑕玷，求其勝負。進雖傲然踞席，退乃踧踖𧹞容，來高我山，去隨四悉。洎會昌四年，春秋七十七，僧臘四十八，忽絶食數朝，而説法罔憚。以二月十七日誡門人曰：吾自生修進，不欺心口，今獲二種果報，卧安覺安而無痛惱。又曰：天台宗疏務在宣傳，法華疏十卷，本迹二門，三周記别開近顯遠。玄文十卷，五義判釋。止觀十卷，境觀雙修，不定頓漸，八教麤妙，遮照平等，行解圓明，一多相卽一藏文句，瑩玉樅金，將踐聖階，降兹罕及。礼懺方等，必假精誠，志之永懷，副吾之意也。于時龍象雲萃，櫛比座隅，咸讚希奇，同稱佛號。慈誨之際，奄至遷靈，風慘雲愁，山昏水咽，林巒色變，徒屬悽傷。闍維日，諸子奔馳，罔知所詣。
雖學者如林，達其法者唯元堪，卽扶風馬氏之裔也。氣度沖邃，道風素高，蓋遠傾其解脱之瓶，注以醍醐之器，可謂一燈之後復燃一燈。及武宗澄汰之際，稟師先旨，哀慟累夕，以其章疏文句，秘之屋壁。及宣宗再闡釋門，重葺舊居，取其教部，置之影堂，六時經行儼若。前製法華妙經積歲傳唱，摩訶止觀久而敷揚。嗣繼之心已極師資之禮也。
釋希圓，姓張氏，姑蘇人也。宗親豪富，而獨捨家，從登戒法，便遊講肆。不滯一方，勤修三學，良深歲稔，尤至博通，時推俊邁，因命講訓。光啓中，屬徐約軍亂，孫儒略地，吴苑俶擾。圓由通玄寺附商船，避地于甬東。其估客偕越人也，篤重於圓，召居會稽寳林山寺。形雖么麽，性且強幹，與時寡合，多事宴默。或問之，則曰：吾逍遥乎無形之塲，同師子遊戲耳。景福中，於山寺演暢經論，同聲相應，求法者至。乃著玄中鈔數卷，皆當義妙辭也。恒勸人急脩上生之業，且曰：非知之難，行之爲難。汝曹勉旃。
圓六時礼懺，未嘗少缺。居小房，卽瑯瑘山頂。是山也，傳云從瑯瑘臺飛來，此處先是屠坊，故皆鎮于其下。山之冢有井，井有鰻鯠焉，水有盈縮，應大江之潮候，甚多靈怪。一云此處禹鏁浙江蛟蜃之屬，其名曰蛆。蛆有雙耳，其色蒼黄，或緣竹木，必風雨至矣。今或出石竅，入僧居溝渠中，見人不驚，握則跳梁如怒狀，唯偏入圓房。圓手執宛轉屑就，乃爲之受歸戒，令勿作風雹之妖。暨圓終，而多暴風雨也。圓之脩習，願見彌勒。一日講次，屹然坐𣧩于法座，時衆聞異香裛孴，天樂錚鏦，或絶或連，七日後已，此真上生之證歟！則乾寧二年四月也。還山之日，僧衆置祭于寺門。無何，有人茜袍象笏拜跪愴然。𢠵怳之閒，杳無蹤迹，衆莫能測焉。荼毗，收舍利七百餘粒，被四明人賷往新羅國矣。
釋玄約，姓張氏，正平人也。志韻剛潔，幼萌出塵之心，既諧夙志，入州龍興伽藍，日誦千言，更無再受。落髮之後，滿足律儀，檢察己心，循其戒範，精持止作，未嘗穿穴。自兹名節頓高，流輩窺仰。數稔之閒，律論俱贍，徧求知識，探賾玄文。戾止長安崇聖寺，以戒德之選而預臨壇，講律并俱舍共四十餘徧，淵静其性，研覈靡虧。著俱舍論金華鈔二十卷，爲時所貴。而二講登席，可三百餘人，皆北面受業焉。傳稟門生一百許輩，汾沁之閒奔走學者，迨乎老矣。終本院小房，俗壽七十六，法臘五十六。學法弟子道俗收焚坑舍利數百粒，構甎浮圖于郡城之西焉。
釋彦暉，姓孫氏，今東京陽武縣人也。佩觿之歲，聞父讀金剛般若，瞪目凝聽，澹然歡喜。又屬家内齋僧，磬梵俱作，於簾幕之下合掌欣然。登年十五，隨師學法，往太原、京兆、洛陽聽采忘勞。年滿，於嵩山少室寺受大戒，隸習毗尼，頗通深趣。次尋經論，皆討玄源。且曰：爲善不同，同歸乎治。治則戒、定、慧也。入聖機械，此三治性之極致也。屆洛都，先達無不推伏。至乎四部悉仰柔明，臨鑑則戚少欣多，執瓶則荷輕持重。三衣之外，百一之資，量足而供，更無餘長。所行慈忍，匪事規求。不畜門徒，惟勞自己，勤勤化導，默默進修。是故南燕之人號爲佛子。初寄明福寺，講百法論也，四海英髦，風趨波委，恒溢百餘，且多俊邁，精研論席，鑽仰經宗。其聞碩學兼才，故有分爲上下十惡。十惡者，若八伯之號焉。上十惡則洞閑性相，高建法幢，宗因喻三，立破無滯。下十惡則學包内外，吟詠風騷，擊論談經，聲清口捷，讚揚梵唄，表白導宣。蓋因題目之分，乃極才能之際，云惡則倒背之言，乃是極善也。其門弟子爲若此也。暉因明、百法二論各講百許徧，出弟子一百五十餘人，著鈔曰滑臺，盛行于世。以乾化元年秋八月三日，氣力薾然而奄化矣。春秋七十二，法臘五十二。滑人追慕其德，二衆三百餘人奉神柩歸葬于陽武縣側，營小塔焉。
釋歸嶼，姓湄氏，壽春人也。父元旭知子敏利，授以詩書，誦覽記憶，彌見過羣從諸子。而竊願出塵，父母允其頻請，乃礼本郡開元寺道宗律師爲力生焉。未及周星，念通法華、仁王二經。登于弱冠，而全戒足，矜持三行，靡曠四儀，習聽新章，尋通講授。後聞洛京、三輔經論盛行，結侣求師，僅于十載，疏通性相，精大小乘，名數一支，因明一學，俱舍、唯識、維摩、上生，皆深藏若虚也。復往南燕就暉公，重覆所學，研朱益丹，猶慨義章未爲盡善。乃之今東京相國寺，遂糅新鈔，講訓克勤，門生領悟。時朱梁後主與嶼丱角同學庠序，狎密情濃，隔面年深。卽位半載，下詔訪之。嶼雖知故舊，終歲不言。事不可逃，應召方入。帝見悲喜交集，宣賚豐厚。時屬嘉慶節，曾下勑止絶天下薦僧道恩命，其年獨賜嶼紫衣，仍號演法大師。兩街威儀迎導，至寺，兼勑東塔御容院爲長講院。時閩帥，以聖節進金剛經一藏，絹三百匹，盡賜嶼焉，法侣榮之。然覩舊鈔有所不安，未極其理，遂搜抉精義於三載，著成二十卷，號曰會要草字，寫畢進呈。帝覽賞歎，勑令入藏，嶼苦辭乃止。如是十五年中，唱導無怠，學徒繼榮、贍公相繼傳持。至後唐清泰三年十月十日，謂門人供演曰：余氣力惙然，無常將至，汝好住脩進。焚香合掌，初夜長逝，春秋七十五，僧臘五十五。卽以其月十八日遷塔於京東郊寺莊東岡焉。
釋令諲，姓楊氏，陝府閿鄉人也。幼而履操，廻求出俗，得本邑之師，授淨名經。年既應法，乃納戒津，大小乘教兼而學之。於名數法門，染成淳粹。彌陀、中觀，斡及膏腴，聲光振發，莫之與京。因遊洛南長水，遇歸心檀信構伽藍，就中講貫。一論一經，三十載中宣化，計各五十餘徧。日别誦維摩、上生，以爲恒課。執行持心而絶瑕纇，遠近宗承，若望梅者得飲焉。以清泰二年乙未歲終于邑寺，春秋七十一，法臘五十一。其年遷于山麓，侚西域法火葬，獲舍利，學人檀越共建塔焉。
釋貞辯，中山人也。少知出塵，長誓脩學，剋苦之性，人不堪其憂。一志聽尋，暇則刺血書經，又鍼血盡立觀自在像，慈氏像等。嘗因行道困息，有二天女來相撓惱，辯誓之曰：我心匪石，吾以神呪被汝。彼衆不容去。自此道勝，魔亦無蹤。辯負笈抵太原城聽習，時中山王氏與後唐李氏封境相接，虞其覘閒者，并州城内不容外僧。辯由此驅出，遂於野外古塚閒宿。會武皇帝畋遊，塚在圍場中，辯固不知。方將入域赴講，見旌旗騎卒，縮身還入穴中。武皇疑，令擒見，問其故，遂驗塚中，敷草座，案硯疏鈔羅布，遂命入府供養。時曹太后深加仰重，辯訴於太后曰：止以學法爲懷，久在王宫不樂，如梏械耳。武皇縱其自由，乃成其業。洎王處直平，乃歸中山講訓，補故伽藍，無不諧願。有婦人陳氏布髮掩地，請辯蹈之。撰上生經鈔，爲學者所貴，時號辯鈔者是。後終于此寺焉。
釋虚受，嘉禾禦兒人也。納戒後，於上都習學，内外博通，傳講數本大經論，不憚宣導。咸通中，累應奉聖節充左街鑒義，輩流孰不弭伏。及廣明中，京闕盗據，逃難邐迤，抵越大善寺，同好者命講湼槃、維摩二經，卽天祐年中也。因憤謙雅等師釋、崇福疏，繁略不中，其猶以水濟水，終無必濟焉，遂撰義評鈔十四卷。同光中方畢軸。又因講俱舍論疏，有賈曾侍郎序，次僧圓暉序，皆著鈔解之，其文富贍，昔嘗染指知焉。受於湼槃，辯而非略，仍多駮議小遠之疏，免爲青蠅之玷。餘則法華、百法、唯識，各有别行義章。
受性且狷急，與人不同，畜弟子無一可中，嘗自執爨饌齋食，柴生火滅，復吹又熸，怒發，汲水沃之，終日不食而講焉。及晚年眼昏甚，登師子座，戴竹笠而講，貴目不閃爍爾。或譏其慢衆，受亦不介意。屬武肅王錢氏按部至越，遂出謁見，王素嚮風，乃加優禮，言勞再三。暨乾化中，於會稽開元寺度戒，命之充監壇選練，吴會閒行此職者，自受始也。王表于朝廷，薦其紫衣。莊宗制賜，行人賷至營丘。時受講當上生經疏序，至若洪鐘而虚受，受捨麈柄言曰：某得名無典實，今後更爲虚受，小子識之。乃狀聞王，王曰：此僧必無恩命分，何名虚受乎？至同光乙酉歲，受終，迨海艦賷誥牒來，稽其終日，正到青社，果符武肅之言。有文集數卷、述義章三十餘卷，行之于代。
釋可周，俗姓傅，晉陵人也。出家于本部建元寺。循良厥性，切問于勤。友生勉之曰：非其地樹之不生，今豫章經謂之江，論謂之海，胡不往請業乎？周感其開導，挈囊達彼，遇雲表法師盛集，窮法華慈恩大疏，日就月將，斡運深趣。昭宗初，自江西迴台越之閒，命其啓發。梁乾化二年，受杭州龍興寺召開演，黑白衆恒有半千。兩浙武肅王錢氏命於天寳堂夜爲冥司講經，鬼神現形扈衞，往往人覩焉。嘗有祭銅官祠神，巫氏久請不下，後附巫曰：吾隨從大神去西關天寳堂聽法方迴。武肅王聞而鄭重，賚周中金如意并鉢、紫衣一副，加號精志通明焉。以天成元年，終于觀音院本房。初，周乾寧四年戾止台州松山寺講疏，闕鈔，遂依疏節成五卷，曰評經鈔，音訓五帖，解宣律師法華序鈔一卷，行于浙之左右。弟子相繼不絶。
釋貞誨，姓包氏，吴郡常熟人也。年始十三，出家於本州龍興寺。其性沈静，分陰是競。方踰一稔，誦徹法華經，如是恒業日周二部。年十九，於揚州擇名師受具足法。自爾西之伊洛，北抵晉郊，凡有講筵，下風求益，覈其經論，窮其性相，輩流之間，罕齊馳騖。至於非朋弱友，棄皆如也。唐天祐元年，至今東京相國寺寓舍，講導法華經十許徧，人未歸重，則知奇貨之售亦有時焉。及梁氏都于是京，人物委輸。貞明二年，會宋州帥孔公仰誨風規，知其道行，便陳師友之禮，捨俸財，置長講法華經堂於西塔院。從此翕然盛集。誨旁讀大藏教文，二時行道，精進罔疲。凡世伎術百家之言，黜于議論之外，誡門徒曰：異端之説，汩亂真心，無記不熏，何須習俗？吾止願爲師子吼，不作野干鳴也。但專香燭塗掃，以内院爲息肩之地。至後唐清泰二年二月十日，召弟子五十餘人，自具香湯澡浴，令唱上生礼佛，罄捨衣資，爲非時僧得施半齋僧訖，至十一日，望空合掌云：勞其衆聖排空相迎。滿百徒侣，爾日皆聞天樂之音，頃刻而卒，俗壽七十三，僧夏五十四臘。於寺講貫三十餘年，經講計三十七座，覽藏經二徧，修彌勒内院業。以其年二月十八日葬浚郊東寺莊之原，旛幢威儀，緇白弟子約千餘人會送焉。
釋可止，姓馬氏，范陽大房山高丘人也。年甫十二，逈有出俗之心，依憫忠寺法貞律師。年十五，爲息慈，辭師往真定習學經論。時大華嚴寺有仁楚法師講因明論，止執卷服膺三徧，精義入神，衆推俊邁。有老宿維摩和尚者，釋門之奇士也，問楚師曰：門人秀拔，孰者爲先？曰：有幽州沙彌者温故知新，厲精弗懈。於是求見，遂質問勝軍比量，隨難應變，辭不可屈。維摩曰：後生可畏，契經所謂雖小不可欺也。遂率力請止開講恒陽，緇素無不欽羡焉。迨十九歲，抵五臺山求戒，於受前方便，感文殊靈光爥身。已而歸寧父母及師，於寺敷演。二十三往并部，習法華經、百法論。景福年中，至河池，有請講因明。後於長安大莊嚴寺化徒數載。乾寧三年，進詩，昭宗賜紫袈裟，應制内殿。
本道劉仁恭者，據有北門，控扼蕃漢，聞止之名，移書召歸故鄉。其父與師相次物故，母猶在堂，止持盂乞食，以供甘旨。行誦青龍疏三載，文徹忽有巨蟒見于房，矯首顧視，似有所告。時同院僧居曉，博物釋子也，且曰：蛇則目睛不瞬，今其動乎？得非龍也？止焚香祝之曰：貧道念青龍疏，營齋養母，苟實龍神軫念，希值一檀越。居數日，燕帥冢子曰：制勝司徒召申供養。時莊宗遣兵出飛狐以圍之，歷乎年載，百穀勇貴。止頓釋憂懼，未幾燕陷，劉氏父子俘歸晉陽。止避亂中山，節度使王處直素欽名譽，請於開元寺安置，逐月供俸。止著頓漸教義鈔一卷，見行于代。天成三年戊子，王師問罪，定州陷焉。招討使王晏休得瀛王馮道書，令尋止。既見，以車馬送至洛京，河南尹秦王從榮優禮待之，奏署大師，號文智焉。於長壽淨土院住持。應順元年甲午正月二十二日，忽微疾作，召弟子助吾往生，念彌陀佛，奄然而化。俗年七十五，僧臘五十六。閏正月二日荼毗，收遺骨。至清泰二年四月八日，建塔於龍門山廣化寺之東南隅。
止風神峭拔，戒節孤高，百家子史，經目無遺。該博之外，尤所長者，近體聲律詩也。有贈樊川長老詩，流傳人口。在定州日，中山與太原互相疑貳，諸侯兼并，王令方欲繼好息民，因命僧齋於慶雲寺。會有獻曰鵲者，王曰：燕人詩客試爲詠題。止卽席而成，後句云：不知誰會喃喃語，必向王前報太平。王欣然。詩人李洞者風骨僻異，慕賈閬仙之模式，景福中在河池相遇，贈止三篇。時宰相孫公渥、趙公鳳、馬公裔孫、竇學士夢徵、符侍郎蒙、李侍郎詳，皆唱予和汝，塤箎韻諧。止頃在長安講罷，遊終南山逍遥園，是姚秦什法師譯經之地，年代𥧲深，鞠爲茂草。且曰：吾爲釋子，忍不興乎？奏昭宗乞重脩，帝允，仍舊賜草堂寺額。後請樊川淨休禪伯聚徒談玄矣。及在洛也，講外長誦金剛經，不知紀極。昔多居終南山、崆峒山，故有三山集，詩三百五十篇，盛行于時。弟子修文、修智、修行，微見師之道焉。
釋巨岷，姓任氏，西河人也。父遊于藝而賁丘園。母王氏戒受八關，心歸三寳，從妊岷也，更好善緣，復求福利，而生令子。及生，年甫七歲，志氣敦篤，暫見佛像，注仰欣然。父母知有宿因，或擕入寺，意欲忘歸。至本郡淨心院，見宣遠論師，志戀其房，泣求攝受。二親知不能阻其願，咸皆可之。年十歲，誦終法華、維摩二經，日持十卷，更無閒隔，如執瑠璃之器。其舒徐恣制，若老成焉。迨圓滿足，便習尸羅，克通開制之科，恒照欣戚之鑑。自爾大乘理趣，經論精窮，得其師門，則并部永和三學也。俾夜作晝，窗案是臨，不暇諸他。除研習義章，修六事二因也，於大般湼槃經兼因明論，末年逾切。又傳輸金論，盡屏餘緣，各講十徧，仍求輔亮，博覽羣書，得義最精，又揚具美。尋稟綸言，住城内天王院，與弟子俱供億不虧，傳持無替。乾祐元年，漢祖以龍潛晉土之日，便仰岷名，特降庭臣賜紫衣，號圓智大師。續有詔宣住崇福寺講堂院，仍充管内僧正。經年而變法於晉，檢策僧徒，如風偃草。至乾祐二年十一月五日，無疾而終。于時四衆含悲，一城戀德。俗齡九十三，法臘五十四。乃遵西域荼毗禮，多投香水，或執旛花，黑白之衆盈郊，黯䨴之雲蔽日，未容火滅，皆捧寳瓶，待盛粱粟之形，同見熏修之體。時得舍利者，隨自因緣，或多或少。别得遺骨，具表奏聞。漢主勑葬於西山天龍寺，凡事官供，起石塔。勑謚號曰達識焉。
釋恒超，姓馮氏，范陽人也。祖父不仕，世修儒道，而家富巨萬。超生而聰慧，居童稚羣，不貪戲弄。年十五，早通六籍，尤善風騷，辭調新奇，播流人口。忽一日因閲佛經，洗然開悟。乃歎曰：人生富貴，喻等幻泡，唯有真乘，可登運載。遂投駐蹕寺出俗。未周三祀，方議進修，晝夜不疲，而屬師亡，亦遵釋氏喪儀，守禮無怠。孝悌之名，燕人所美。梁乾化三年，往五臺山受木叉戒，由是陟遐自邇，切問近思。俄徵伐木之章，且狎成人之友，結契遠求名匠，阻兩河間兵未罷，路不通。南則梁祖，北則莊宗，抗衡於輕重之前，逐鹿在存亡之際。當是時也，超止於本州魏、博、并、汾之間，學大小乘經律論，計七本，講通思於雍、洛、梁、宋名師，杳然隔絶。雖然，巡歷非遠，宏暢殊精，瓶滿見知，翼飛名字。是故并部息塵、中山貞辯，夫二人者，言行俱臻，證修有位，一見超，歎曰：義龍之頭角悉完備矣，待飛奮而爲霖雨焉！其爲碩德題目，多此類也。
龍德二年，挂錫於無棣，超曰：此則全齊舊壤，鄒魯善鄰。遂止開元伽藍東北隅，置院講諸經論，二十餘年，宣導各三十餘徧。節操高邁，舉措舒徐，緇素見之，無不怯懼。聲無叱咤，語不夸奢，自然而然，且非威勢凌轥之所得也。前後州牧，往來使臣，嚮譽欽風，修名執刺，相禮重者，止令童子辭以講貫，罕曾接對。初有所慊，終伏其高，齊魯之間，造秀不遠數百里，造其門以詰難。諸公一覩超容，傍聽議論，參乎子史，證以教宗。或問因明，超答以詩一首，辭新理妙，皆悉歎降。時郡守李君素重高風，欲飛章舉賜紫衣。超聞驚愕，遂命筆爲詩云：虚著褐衣老，浮杯道不成。誓傳經論死，不染利名生。猒樹遮山色，憐窗向月明。他時隨范蠡，一棹五湖清。李君復令人勸勉，願結因緣。超確乎不拔，且曰：而其復爾，則吾在盧龍塞外矣。郡將聞而止。又相國瀛王馮道聞其名，知是鄉關宗人，先遺其書，序以歸向之意。超曰：貧道閑人，早捨父母，剋志修行。本期彌勒知名，不謂浪傳於宰衡之耳也。於吾何益？門人敦喻，不得已而答書，具陳出家之人豈得以虚名薄利而留心乎？瀛王益加鄭重，表聞漢祖，遂就賜紫衣。自此忽忽不樂，以乾祐二年仲春三日微疾，數辰而終于本院。院衆咸聞天樂沸空，乃升兜率之明證也。春秋七十三，僧臘三十五。門人洞微與學徒百餘人持心喪，傾城士庶僧尼會送城外，具荼毗禮，收舍利二百餘顆分施之。外緘五十顆，於本院起塔以葬之。瀛王末知，别奏賜師號曰德正，乃刊勑文于石塔焉。
釋僧照，姓張氏，范陽人也。年十四出家，投憫忠寺，聰晤絶儔，神儀偉秀。初受經偈，日誦數千百言，目所覽者過於宿習。吐論知見，有老成之風。遂度爲沙彌。受具已來，歷于再閏，暗誦經典，已踰六大部矣，卽最勝王、大悲、維摩、法華等經。旁加聽尋經論，十數年間，深文伏義，藍出青矣。天祐中，遊方南下，爰屆中山，元戎王處直請住法華寺。相次易帥請之，太傅隴西公連表薦賜紫方袍，加至真大師。次則扶風馬公請爲僧正，非所好也。及抵洛陽，有命開法華經講，止法林院。況乎都闕浩穰，象龍輻湊，及照之唱導，翕如於下風伏膺矣。以乾祐元年三月二十六日，示滅于講院，春秋七十，僧臘五十。四衆號慕，侍中李公傾易定，曾爲外護，復守洛宅，飾終喪禮，悉以資奉。粤四月三日遷神于城南，行荼毗法，收舍利，紅潤可數百粒。濟陽丁公爲保釐之簉職，爲樹塔于廣化之寺南崗。照平昔講凡七十餘座，勤勤爲法。門生頗多。宰臣馬公孫最所欽重，前後贈詩僅數十首，洛中爲美談矣。
釋從隱，姓劉氏，洛陽三鄉人也。丱年敏慧，誓欲出塵，二親既聽，乃投本邑竹閣院，依師誦習，陶練靈府。尋於嵩陽受戒畢，就長水聽采，纔歷數年，克通百法、中觀、彌陀三經論焉。而諲師年老，深許隱之博達性相。後於洛布金院赴請敷演。至後唐清泰中，諲付講座，日爲衆三登法席。夏中長晷，覽藏經一袟，精進苦節，人無與比。乾祐二年正月，示疾而終，俗壽五十三，僧臘三十二。乃依天竺法火化，收合真體，圓淨堪愛，門人樹塔，至今存焉。
次有長水縣縣泉院釋夢江者，姓楊氏，本邑人也。神彩灑落，超拔凡態，遂願出家，恒誦仁王、般若。進具後講百法論。清泰中龍門廣化寺請爲衆開演，遇帝幸其寺宣問，妙辯天逸，悦可上心，時於御前賜紫袈裟，確乎不受。訓導二十餘年，講罷行道礼佛，日唯一食。慈忍於物，罕逢愠色。周顯德三年疾終，緇素悲慕，爲其建塔矣。
釋宗季者，俗姓俞，臨安人也。稚齒瑰偉，心志剛直。嘗天震鄰家樹，季隨僵仆，有姊尼抱就膝，視之曰：此非震死，且有生候。至夜未央，蘇而復作。遂勸令出家，事欣平寺僧。後往衢州，投巨信論師，學名數論，文義淹詳，且難詘伏，鋒芒如也。迨迴杭，龍興寺召講。時僧正藴讓給慧縱横，兩面之敵也。與閭丘方遠先生、江東羅隱爲莫逆之交也，見而申問，季作二百語訓之，讓正賞歎，遂請開講，四十餘年，出弟子七八百人。漢乾祐戊申歲，疾終于本房。
初，季講次遇一異人，作胡語，問西域未來之經論，一衆驚然。季眇二目，曾夜行感神光引之，常覽古師之述作曰：可俯而窺也。遂撰永新鈔，釋般若心經，暉理鈔解上生經，彌勒成佛經疏鈔、補猷鈔闕，諸别行義章，可數十卷，並行於世。季道行孤僻，性情方正，寡言語，氣貌高邁，誓不趨俗舍。暨老懇請亦罕赴白衣家。居唯屢空，衎然自任，而孜孜手不釋卷，樂道向終。至今此宗越多，弟子講導不泯焉。
釋智佺，姓張氏，銅臺永濟人也。九歲，於鄴都臨清王舍城寺事師。暨受具戒，身器挺然八尺，面色玉如，行步若舒鴈，言音如扣鐘。人望之凜然，僉曰：美丈夫也。恒誦諸經，晝三夜三，禮佛無闕。本師知其法器，遣往滑臺，扺明福寺，就暉師講肆。朞月，頓見諸法體用，喜不自任。時暉之門生炰勇烋幹者數十員，皆出佺之下。侚睢陽人請講，未久，又今東京遇信士捨宅爲萬歲百法院。由此洛京、陳、許、徐、宿、維、青、琴臺咸樂請其敷演，自鳩聚檀嚫，前後飯僧三十萬。天雄軍戴、張、郭三家同建觀音院，命居之。佺敏利之性天資，初終講百法論，可百許徧。登法座，多不臨文，懸述辯給。後三過覽大藏經，以輔見知。其誦諷經呪也，嘗聞户外闃然有彈指聲者，感鬼神讚歎歟？魏帥陳君思讓篤志歸依，表薦紫衣師，號曰歸政。殆臨八十一，而剋意學歐王書體，僅入能妙。或問之，曰：吾習來生字耳。顯德五年，年八十三，呼弟子奉晏等囑累，令造木轝一所，斂送闍維。至其年十一月十一日奄終，奉木塔，舉高三丈餘。縱燎時有白鶴哀鳴，紫雲旋覆。收拾舍利，建塔緘焉。
釋皓端，姓張氏，嘉禾人也。九歲，捨家入靈光精舍，師授經法，如温舊業焉。年登弱冠，受形俱無表。于四明阿育王寺遇希覺律師，盛揚南山律，端則一聽旋有通明，義門無壅。尋投金華雲法師學名數一支并法華經。後受吴興緇伍所請講論焉。兩浙武肅王錢氏召於王府羅漢寺演訓，復令於真身塔寺宣導。于時有台教師玄燭者，彼宗號爲第十祖，端依附之，果了一心三觀，遂撰金光明經隨文釋十卷。由是兩宗法要，一徑路通。忠獻王錢氏借賜紫衣，别署大德，號崇法焉。後誓約不出寺門，慕遠公之不渡虎溪也。高尚其事，僅二十餘年，身無長衣，口無豐味，居不施關，坐唯一榻。以建隆二年三月十八日，坐滅于本房，容貌猶生。三日，焚之于城西，得舍利於煨燼之末。俗年七十二，僧臘五十二。凡著述傳録記讚七十許卷，學得其門者止八十餘人。
端性耿介，言無苟且。一坐之間不談世論，唯以佛法爲己務，可謂傅翼之象王矣。秘書監錢昱嘗典秀郡，躬覩端之標格，爲著行録焉。
釋傅章，俗姓彭氏，開封東明人也。厥父諲，卽邑甸之上農也，塵務之外，正見不回，恒讀佛經，懸解詮旨。母邢氏嘗夢入法宇，手探道器，因而娠焉。與父知懷非常之子，指腹誓令出俗。年甫十一，乃禮本邑唯識師秘公爲師，一見異之。初授淨名、仁王、法華三經，及削髮去周羅，隨秘公遊五臺，礼文殊應跡之地。其年受具。爲息慈日，便於浚郊清朗法師座下聽習法華經。後於睢陽道雅法師重温前業，尋學唯識於本師，頗揭厲于義津法水。又親附副僧録通慧因明，且臻其極章。日誦三經兼二戒本，講貫訓徒，向二十載，未嘗少輟。廣順中，左街僧録廣智大師薦聞于周高祖，賜紫方袍。大宋乾德二年，左街僧録道深薦于太祖神德皇帝，賜師號曰義明。俄示疾而終于本院，春秋五十五，法歲三十六。未絶之前，命筆作偈警世，而贈諸朋執矣。所度弟子一十五人，以其年十一月十六日上京之南原，用荼毗之法，薪盡火滅，得舌且不灰，衆歎戒德。門人檀信共立塔焉，則開寳五年也。先是厥父恒務法華經，終後焚之，亦舌不壞。子父同驗，實爲罕有。相國寺清慧大師彝炳爲塔銘焉。
釋繼倫，姓曹氏，晉陽人也。弱齒而壯，其志勇，其心決，求出家。本師授法華經，日念三紙，時驚宿習。慧察過人，登戒之後，至年二十一，學通法華經，義理幽賾，唯識、因明二論，一覽能講。由是著述，其鈔至今河東盛行。三講恒一百五十餘徒，從其道訓。又撰法華鈔三卷。其爲人也，慈忍成性，戒範堅強，人望之而心服。以劉氏據有并汾，酷重其道，署號法寳，録右街僧事，寬猛相參，無敢違拒。以僞漢己巳歲冬十月示疾，心祈口述願生知足天。終後頂熱半日方冷，則開寳二年也。享年五十二。闍維畢，淘獲舍利，遠近分取供養焉。
釋義楚，俗姓裴氏，祖相州安陽人也。楚七歲來省歷下，臨壇大德脩進因爲出家師也。進乃楚之諸父也。季父省倫居香嚴院。進也誦觀音普門支經向十萬徧，立礼法華經，字字各拜，拜且徹部焉。倫則青丘主宰，禪居誦大悲、佛頂俱一億徧。
楚執柯伐木，熏習相資，登此近圓，勤學不懈，敏慧夙成，俱舍一宗，造微臻極。遂傳講圓暉疏十許徧。後該覽大藏三徧，乃慨儒家爲佛教之文而多謬解，解既謬歟，事多悮用。擬白樂天六帖，纂釋氏義理、文章、庶事、羣品，以類相從，建其門目，總括大綱，計五十部。隨事别列四百四十門，始從法王利見部，終師子獸類部，其間物類，檢括周旋，令供筆之時必無告乏矣。一十年中，孜孜罔倦，起晉開運二年至顯德元年畢，進呈，世宗勑付史館，賜紫衣，仍加號明教大師。以開寳中終于龍興伽藍。俗壽七十四，法臘五十四。
楚始謀此作，隨得便書，裒多益寡，日居月諸，鬱成編録。忽因本院門古石上有六帖二字，天然分明。覩此靈符，乃知宿定，搜今斡古，筆不停綴。時樞密相國王公朴爲楚作序，冠于編首，今行于寰海矣。初，楚著述心亦勞止，而雙目喪明，毉工莫療。遂冥心懺過，慮删碎教文，裁量差脱，如是虔虔更無間息，再歲還明，人謂其徵感焉。
釋晤恩，字修己，姑蘇常熟人也。姓路，母張氏嘗夢梵僧入其家而妊焉。及稚孺，見沙門相，必起迎遲。年十三，聞誦彌陀經，遂求出家。親黨饒愛，再三沮之，乃投破山興福寺受訓。後唐長興中受滿分戒，登往崑山慧聚寺，學南山律。晉天福初，從擕李皓端師聽習經論，懸解之性天然，時輩輙難抗敵。後微聞天台三觀六卽之説，冥符意解。漢開運中，造錢唐慈光院志因師，講貫彌年，通達法華、光明經、止觀論，咸洞玄微。尋施覆述，出弟子相次角立。雍熙三年八月朔日，恩於中夜覩白光自井而出，明滅不恒，謂門人曰：吾報齡極於此矣。乃絶粒禁言，一心念佛。次夢擁納沙門執金鑪焚香，三遶其室，自言祖師灌頂來此相迎，汝當去矣。夢覺，呼弟子至，猶聞異香。至二十五日爲弟子説止觀旨歸及觀心義。辰時，端坐面西而化，享年七十五，僧臘五十五。其夜院僧有興、文偃等皆聞空中絲竹嘹亮而無鞉鼓，且多鈴鐸，漸久漸遠，依稀西去。迨九月九日，依西域法焚，獲舍利青白圓粒無筭。
恩平時謹重，一食不離衣鉢，不畜財寳，卧必右脇，坐必加趺。弟子輩設堂居，亦同今之禪室。立制嚴峻，日别親視明相，方許淨人施粥，曾有晚飲薯蕷湯者，卽時擯出黌堂。每一布薩，則澘洒不止，蓋思其大集滿洲之言耳。偏誨人以彌陀淨業救生死事，受教得生感祥可見者，往往有之。凡與人言，不問賢不肖，悉示以一乘圓意。或怪不逗機者，乃曰：與作毒鼓之緣耳。不喜雜交游，不好言世俗事。雖大人豪族，未嘗輙問名居，況迂趨其門乎？先是天台宗教，會昌毁廢，文義殘缺。談妙之辭，没名不顯。恩尋繹十妙之始終，研覈五重之旨趣，講大玄義、文句、止觀二十餘周，解行兼明，目足雙運。使法華大旨全美流于代者，恩之力也。又慊昔人科節與荆溪記不相符順，因著玄義、文句、止觀、金光明、金錍論科，總三十五帖，見行於世。吁，河漢中有魚泝流而上者何？潛泳有所取故。恩公不寬乘戒而出弟子十有七人，求解而行行耳。
釋義寂字常照，姓胡氏，温州永嘉人也。母妊娠公日不喜葷血，生乃首蒙紫帽而誕焉。幼啓二親，堅求去俗，旋入開元伽藍。師授法華經，朞月而徹，寺之耆老稱歎希有。受具已，往會稽學南山鈔。既通律義，乃造天台山研尋止觀，其所易解猶河南一徧照也。先是智者教迹，遠則安史兵殘，近則會昌焚毁，零編斷簡，本折枝摧，傳者何憑？端正其學，寂思鳩集也。適金華古藏中得淨名疏而已。後款告韶禪師，囑人泛舟於日本國購獲僅足。由是博聞多識。微寂，此宗學者幾握半珠爲家寳歟？遂於佛隴道場、國清寺相繼講訓，今許王錢氏在兩浙日，累請開演，私署淨光大師并紫方袍，辭讓不却，受而不稱。及興螺溪道塲，四方學侣霧擁雲屯。太平興國五年，朝廷條貫緇伍經業，寂從山入州治寺，寺東樓安置。樓近大山，夜夢刹柱陷没于地，意頗惡之。自徙於西偏僧房，其夜春雨甚，山崩樓圮。人咸謂寂先見同修報得之眼焉。因受黄巖邑人請，乘舟泛江放生，講流水長者品。至海門靈石，是智者冬居道場也，勸人修寺塑像，入緣者繁沓。今上遣高品衞紹欽入山重建壽昌寺也，諸官同命受菩薩戒。雍熙初，永安縣請於光明寺受戒。古殿像隳，腹中獲發願辭，卽唐咸通六年沙門希皎施戒，勸七鄉人裝塑尊像，願捨報爲男子，童真出家，常布褐傳法利樂衆生云。觀者皆意寂之前身也。四年，臨海、縉雲、永康、東陽諸邑請其施戒。九月，寂至自太末，十月，寢疾本院方丈。十一月四日，囑誡門人：不許哭泣祭奠。應緣俗禮者，非吾弟子也。卽窆于方丈，樹小塔焉。享年六十九，法臘五十矣。四方傳法弟子見星而舍者數百人。
寂平素講法華經并玄義，共二十許座，光明、淨名、梵網等經、止觀、金錍等論、法界還源等觀、禪源詮、永嘉集各數徧，所著止觀義例、法華十妙不二門科節數卷。自智者捐世，六代傳法湛然師之後，二百餘齡，寂受遺寄，最克負荷，其如炎蒸講貫而無汗之霑洽，曾不久聽而勝解佛乘。每一談揚，則摐金玉應，召羽商和，彼九旬説妙，相去幾何？又嘗寓四明育王寺，夢登國清寺上方，有寳莊嚴幢座，題曰文殊臺，設枑梐闌隔，求入無由。俄覩觀音菩薩從堂徐出，以手攘却行馬，低迂相接。斯須，覺已與觀音身泯合不分，因而驚寤。自是之來，樂説無盡矣。或曰：入普門智，乘利物悲，上合佛覺，證無上故。下合衆生，凡同體故。開則羣靈混成一法，得是心者，非觀音而誰歟？是以講談也，施戒也，自甌越之鄉迨三天子障，民多咈戾，俗尚畋獵。受寂之訓也，咸食椹革音，説法之功，所謂善建。由是堂室間可見者，曰澄彧，曰寳翔，曰義通。及乎台之民庶，曾受戒法，迎真相來州治開元寺祭饗，皆縞素哀泣，天爲之變慘，其慈攝之所感。知州鄭公元龜爲詩悲悼焉。
論曰：玄默垂文，聖人俯察。河雒之流有告，圖書之法作程，禹受斯符，乃爲經緯，本六十餘字，訓第表明，號洪範以開章，得彝倫而逌敍。帝王之法粲然可觀，祖述之家翕爾宗此。我之佛道可弗然耶？教自西傳，若龜馬之文乍辯；聲由此盛，如夏商之美惟揚。及其講訓相資，籤箋互出，因分異轍，各競顓門，施巧智之莫京，致慧心之懸合。宜乎得正信者必開正眼，見正道者必事正修，倒本前因，則以決擇爲主。原夫能詮之教喻圖書也，所詮之理喻訓第也，經容緯入，緯變經存，令表顯之名言，從體義之相雜。唯識僉推於護法，成卽司南；婆沙奄有於餘師，説同衍字。良以各迷己見，皆未極成，正不正之説恢張，玄又玄之談崛起。大抵無名相法作名相説，非如色法影質易尋。名色交加，喜生迷競。又以言存一意，義止一途，隨情取捨之時，未爲允當，隨轉理門之處，蓋涉無文。加復教有弛張，意關詳略，討尋者非英明而莫悟，承領者非行位而那知？在人亡書，以教爲折中。故論中以四種徵理，理則難隱，一觀待，二作用，三法爾，四證成。用斯道理，義豈惑乎？譬如甲氏背人而去，有二三子相問曰：彼去者誰邪？一云乙也。一云丙也。此俱未是。彼有識人云甲也。迴面視之，是甲非乙。由其不識，遂有多名，識者一呼，應聲而至。親得自體，不涉異緣，故曰精義無二也。因義生解，解必虚通，除其執情，令生正解，斷其迷執。執情斷，故所執便遣。既能生解，則斷障。二重斷染，依他清淨，依他圓成，故得二勝果焉。不然者，認相似法，墮惡取空，曳曲木於稠林，泛膠舟於苦海，又不可勝道也。瑜伽論中契經體有二，一文二義。文是所依，義是能依。如是二種，總名一切所知境界也。夫以能化之教已翻，所詮之理難悟，苟非宿慧，安喻經心？宿慧當多世之熏，方能生起；經心乃大雄之意，豈易尋求？諺所謂老見事長，佛已三祇之揚歷；多言或中，法從諸聖之同宣。豈得以夏蟲共論其凌澌，井魚互談其㴾澥？此誠不可也。必須近佛菩薩，善慧法師，四無礙居遊戲之中，八辯音演自他之利。秖如天親大士將世尊之一言，中道圓宗成諸法之五位，如龍帶涓滴而起爲雨，望苗稼而施。又同命包作緯於春秋，鑿度爲資於大易，此皆善其通變，能其揣摩，以利根而教鈍根，以正見而誘邪見，都稱爲摩訶般特伽也。西域蒲塞治家子以爲裘，此方俊才鬻乳人而加水。成裘則易，以日見而留心；免水則難，以傳來而隔手。昔以講人論法，造疏尋宗，用成實法數之名，補大乘闕員之義。其有解法名目，隨人見知，未融六釋之端，何暇三隅之反？至若黎邪是報非報，化人有心無心，和合怖數之徒，聞熏滅不滅等百有餘科，並三藏、四含之盤根，大小兩宗之鈐鍵，先賢之所不決，今哲之所共疑，但謂闕如，所知成障。
及乎奘師西復，梵本東傳，富瑜伽之寳林，開唯識之淵府，摩訶衍足殺三摩，明名數均著作之家，立破定是非之量。深山大澤，必生龍蛇，有大乘基爲其高足。不緣宿習，多見生知，謂之義天，則明星有爛，謂之理窟，則善閈無關。堂堂合周髀之儀，軋軋應崑崙之軸。有經皆講，無疏不成，權奇百本之名，控壓四人之聖。復次光也寶也，測乎沼乎，章句之學頗長，釋籤之理何富！世茂珠林，邁編圖紀，璟附量度于鯨海，尚綴文榮于玉華，究三論極乎瑗康，窮方等歸乎楷景。觀公撰集華嚴，命章解相入之連環，且無難色；通絶行之斷閣，故立易功。法藏從性海而遊，智昇自名流而出。偉歟一行，所作通神，實僧相之法王，乃人形之菩薩。忠、氤、琳、甫、賁、秀、詵、真，俱參譯判經，盡開荒闢土。於爍宗密，美乎湛然，悟達全才，徹公令範，可以副人之求備哉！餘諸上士，擅美殊方，落落英翹，互有長短。矧以佛之説經，申經者論；經由論顯，論待疏通；疏總義章，義從師述。況以隔羅縠者見猶未盡，大徧知者知方得全。射侯之矢易踈，診脉之求難中。若非親證親説，得自體之分明，載驅載馳，妄他求之晻曖，如攝異門分，羌别之相難知。故智論中吾滅度後，所有撰集者皆爲論藏攝也。俱作導師，指迷人之歸路；悉銜明燭，照暗室之績工。動戒足以行之，入定門而安矣。蓋纏克斷，智慧成功，咸從生死之河，盡度湼槃之岸，此始可與言從聞且思，思至而修證大圓寂者。過此以往未知，執名滯義，問欲何爲？故曰：精義入神，以致用也。既有所用，則捨筌蹄而直造佛地，此則深於其道者也。
釋弘忍，姓周氏，家寓淮左潯陽，一云黄梅人也。王父暨考，皆干名不利，賁于丘園。其母始娠，移月而光照庭室，終夕若晝。其生也灼爍如初，異香襲人，舉家欣駭。迨能言，辭氣與鄰兒弗類。既成童丱，絶其遊弄。厥父偏愛，因令誦書，無記應阻其宿熏，真心早萌其成現。一旦出門，徙倚間如有所待，時東山信禪師邂逅至焉。問之曰：何姓名乎？對問朗暢，區别有歸，理逐言分，聲隨響答。信師熟視之，歎曰：此非凡童也！具體占之，止闕七大人之相，不及佛矣。苟預法流，二十年後必大作佛事，勝任荷寄。乃遣人隨其歸舍，具告所親，喻之出家。父母忻然，乃曰：禪師佛法大龍，光被遠邇，緇門俊秀，歸者如雲。豈伊小騃，那堪擊訓，若垂虚受，固無留悋。時年七歲也。至雙峯，習乎僧業，不逭艱辛。夜則斂容而坐，恬澹自居。洎受形俱，戒檢精厲。信每以頓漸之旨，日省月試之。忍聞言察理，觸事忘情，瘂正受塵渴方飲水如也。信知其可教，悉以其道授之。復命建浮圖，功畢，密付法衣以爲質要。將知齕雪山之肥膩，構作醍醐；飡海底之金剛，棲傾巨樹。擁納之侣麕至蟬聯，商人不入於化城，貧女大開於寶藏，入其趣者號東山法門歟。以高宗上元二年十月二十三日告滅，報齡七十有四。是日氛霧冥暗，山石崩圮。門弟子神秀等奉瘞全身于東山之崗也。
初，忍於咸亨初命二三禪子各言其志，神秀先出偈，惠能和焉。乃以法服付慧能，受衣化於韶陽。神秀傳法荆門、洛下，南北之宗自茲始矣。
又信禪師嘗於九江遥望雙峯，見紫雲如蓋，下有白氣，横開六歧。信謂忍曰：汝知之乎？曰：師之法旁出一枝，相踵六世。信甚然之。及法融化金陵牛頭山，貽厥孫謀，至于慧忠凡六人，號牛頭六祖，此則四祖法又分枝矣。然融望忍則庶孽耳，安可匹嫡乎？
開元中，太子文學閭丘均爲塔碑焉。代宗勑謚大滿禪師，塔曰法雨也。蘄春自唐季割屬偏霸，暨開寶乙亥歲王師平江南之前，忍肉身墮淚如血珠焉。僧徒不測，乃李氏國亡之應也。今每歲孟冬，州人鄰邑奔集作忌齋，猶成繁盛矣。其諱日將近，必雨霧陰慘，不然霰雪交霏，至日則晴朗焉。
釋慧能，姓盧氏，南海新興人也，其本世居范陽。厥考諱行瑫，武德中流于新州百姓，終於貶所。略述家系，避盧亭島夷之不敏也。貞觀十二年戊戌歲生能也，純淑迂懷，惠性間出。雖蠻風䝤俗，漬染不深，而詭行么形，駮雜難測。父既少失，母且寡居，家亦屢空，業無腴産。能負薪矣，日售荷擔。偶聞鄽肆間誦金剛般若經，能凝神屬垣，遲遲不去，問曰：誰邊受學此經？曰：從蘄州黄梅馮茂山忍禪師勸持此法，云卽得見性成佛也。能聞是説。若渴夫之飲寒漿也，忙歸，備所須留奉親老。咸亨中，往韶陽，遇劉志略。略有姑無盡藏，恒讀湼槃經。能聽之，卽爲尼辨析中義。怪能不識文字，乃曰：諸佛理論，若取文字，非佛意也。尼深歎服，號爲行者。有勸於寶林古寺修道，自謂己曰：本誓求師，而貪住寺取乎道也，何異却行歸舍乎？明日遂行，至樂昌縣西石窟，依附智遠禪師，侍座談玄。遠曰：行者迨非凡常之見龍，吾不知，吾不知之甚矣！勸往蘄春五祖所印證去，吾終於下風請教也。未幾造焉，忍師覩能氣貌不揚，試之曰：汝從何至？對曰：嶺表來參禮，唯求作佛。忍曰：嶺南人無佛性。能曰：人有南北，佛性無南北。曰：汝作何功德？曰：願竭力抱石而舂，供衆而已。如是勞乎井臼，率淨人而在先；了彼死生，與湼槃而平等。忍雖均養，心何辨知？俾秀唱予，致能知汝。偈辭在壁，見解分歧，揭厲不同，淺深斯别。忍密以法衣寄託曰：古我先師轉相付授，豈徒爾哉。嗚呼！後世受吾衣者命若懸絲，小子識之。
能計迴生地，隱於四會、懷集之間，漸露鋒穎。就南海印宗法師湼槃盛集，論風旛之語，印宗辭屈而神伏，乃爲其削椎髻於法性寺，智光律師邊受滿分戒，所登之壇卽南宋朝求那跋摩三藏之所築也。跋摩已登果位，懸記云：後當有肉身菩薩於斯受戒。又梁末真諦三藏於壇之畔手植菩提樹，謂衆曰：種此後一百二十年，有開士於其下説無上乘，度無量衆。至是能爰宅于茲，果於樹陰開東山法門，皆符前讖也。上元中，正演暢宗風，慘然不悦。大衆問曰：胡無情緒耶？曰：遷流不息，生滅無常，吾師今歸寂矣！凶赴至而信。乃移住寶林寺焉。时刺史韋據命出大梵寺，苦辭，入雙峯曹侯溪矣。大龍倏起，飛雨澤以均施；品物攸滋，逐根荄而受益。五納之客擁塞于門，四部之賓圍遶其座。时宣秘偈，或舉契經，一切普熏，咸聞象藏；一时登富，悉握蛇珠；皆由徑途，盡歸圓極，所以天下言禪道者以曹溪爲口實矣。洎乎九重下聽，萬里懸心，思布露而奉迎，欲歸依而適願。武太后、孝和皇帝咸降璽書，詔赴京闕，蓋神秀禪師之奏舉也。續遣中官薛簡往詔，復謝病不起。子牟之心敢忘鳳闕，遠公之足不過虎溪，固以此辭，非邀君也。遂賜摩納袈裟一緣、鉢一口、編珠織成經巾、緑質紅暈花緜巾、絹五百匹，充供養云。又捨新興舊宅爲國恩寺焉。神龍三年，勑韶州可修能所居寺佛殿并方丈，務從嚴飾，賜改額曰法泉也。延和元年七月，命弟子於國恩寺建浮圖一所，促令速就。以先天二年八月三日俄然示疾，異香滿室，白虹屬地，飯食訖，沐浴更衣，彈指不絶，氣微目瞑，全身永謝。爾時山石傾墮，川源息枯，鳥連韻以哀啼，猿斷腸而叫咽。或唱言曰：世間眼滅，吾疇依乎！春秋七十六矣，以其年十一月遷座于曹溪之原也。
弟子神會若顔子之於孔門也，勤勤付囑，語在會傳。會於洛陽荷澤寺崇樹能之真堂。兵部侍郎宋鼎爲碑焉。會序宗脉，從如來下西域諸祖外，震旦凡六祖，盡圖繢其影。太尉房琯作六葉圖序。又以能端形不散，如入禪定，後加漆布矣。復次蜀僧方辯塑小樣真，肖同疇昔。能曾言：吾滅後有善心男子必取吾元，汝曹勿怪。或憶是言，加鐵環纏頸焉開元十一年，果有汝州人受新羅客購，潛施刃其元，欲函歸海東供養。有聞擊鐵聲而擒之。其塔下葆藏屈眴，布鬱多羅僧，其色青黑碧縑複袷，非人間所有物也。屢經盗去，迷倒却行而還禠之。至德中，神會遣弟子進平送牙癢和一柄。朝達名公所重，有若宋之問謁能，著長篇。有若張燕公説寄香十斤并詩，附武平一至，詩云：大師捐世去，空留法身在！願寄無礙香，隨心到南海。武公因門人懷讓鑄巨鐘，爲撰銘讚，宋之問書。次廣州節度宋璟來礼其塔，問弟子令韜無生法忍義。宋公聞法歡喜，向塔乞示徵祥。須臾，微風漸起，異香裛人，陰雨霏霏，只周一寺耳。稍多奇瑞，逭繁不録。後肅宗下詔能弟子令韜，韜稱疾不赴，遣明象賷傳法衣鉢進呈畢，給還。憲宗皇帝追謚曰大鑒，塔曰元和正真也。迨大唐季劉氏稱制番禺，每遇上元燒燈，迎真身入城，爲民祈福。大宋平南海後，韶州盗周思瓊叛换，盡焚其寺塔，將延燎平時肉身，非數夫莫舉，煙熛向逼，二僧對舁，輕如夾紵像焉。太平興國三年，今上勑重建塔，改爲南華寺矣。
釋神秀俗姓李氏，今東京尉氏人也。少覽經史，博綜多聞。既而奮志出塵，剃染受法。後遇蘄州雙峯東山寺五祖忍師，以坐禪爲務，乃歎伏曰：此真吾師也。決心苦節，以樵汲自役而求其道。昔魏末有天竺沙門達磨者，得禪宗妙法，自釋迦佛相傳，授以衣鉢爲記，世相傳付，航海而來。粱武帝問以有爲之事，達磨貴傳逕門心要，機教相乖，若水投石。乃之魏，隱於嵩丘少林寺，尋卒。其年魏使宋雲於葱嶺見之。門徒發其冢，但有衣履而已。以法付慧可，可付粲，粲付道信，信付忍。忍與信俱住東山，故謂其法爲東山法門。秀既事忍，忍默識之，深加器重，謂人曰：吾度人多矣，至於懸解圓照，無先汝者。忍於上元中卒，秀乃往江陵當陽山居焉。四海緇徒，嚮風而靡，道譽馨香，普蒙熏灼。
則天太后聞之，召赴都，肩輿上殿，親加跪礼。内道場豐其供施，時時問道。勑於昔住山置度門寺，以旌其德。時王公已下，京邑士庶競至礼謁，望塵拜伏，日有萬計。洎中宗孝和帝卽位，尤加寵重。中書令張説嘗問法，執弟子禮，退謂人曰：禪師身長八尺，厖眉秀目，威德巍巍，王霸之器也。
初，秀同學能禪師與之德行相埒，互得發揚無私於道也。嘗奏天后請追能赴都，能懇而固辭。秀又自作尺牘，序帝意徵之，終不能起，謂使者曰：吾形不揚，北土之人見斯短陋，或不重法。又先師記吾以嶺南有緣，且不可違也。了不度大庾嶺而終。天下散傳其道，謂秀宗爲北，能宗爲南。南北二宗，名從此起。
秀以神龍二年卒，士庶皆來送葬，詔賜謚曰大通禪師。又於相王舊邸造報恩寺，歧王範燕國公張説、徵士盧鴻各爲碑誄。服師喪者，名士達官不可勝紀。門人普寂、義福並爲朝野所重，蓋宗先師之道也。
釋慧明，姓陳氏，鄱陽人也，本陳宣帝之孫，國亡散爲編甿矣。明少出家于永昌寺，懷道頗切，扣雙峯之法。高宗之世，依忍禪師法席，極意研尋，初無證悟，若喪家之犬焉。忽聞五祖密付衣鉢與盧居士，率同意數十許人躡迹急追，至大庾嶺，明最先見，餘輩未及。能祖見已，便擲袈裟，明曰：我來爲法，非望衣鉢也。時能祖便於嶺首一向指訂，明皆洞達，悲喜交至，問能曰：某宜何往？能記之曰：遇蒙當居，逢袁可止。明再拜而去，便更其名，以舊云道明也。下嶺，紿諸僧曰：向陟崔嵬，遠望杳無蹤跡。僧卽退轉。一説，居士擲衣鉢於磐石曰：此衣爲信，豈可力争邪？任君拈去。明遂手掀，如負釣石，而無舉分，拱立捨旃，則咸亨四年也。以明未捨家曾署諸衞，故有將軍之號矣。宜春太守秦琢奏謚號焉。
釋神會，姓高，襄陽人也。年方幼學，厥性惇明，從師傳授五經，克通幽賾。次尋莊、老，靈府廓然。覽後漢書，知浮圖之説。由是於釋教留神，乃無仕進之意，辭親投本府國昌寺顥元法師下出家。其諷誦羣經，易同反掌。全大律儀，匪貪講貫。聞嶺表曹侯溪慧能禪師盛揚法道，學者駿奔，乃斅善財南方參問，裂裳裹足，以千里爲跬步之間耳。及見，能間會曰：從何所來？答曰：無所從來。能曰：汝不歸去？答曰：一無所歸。能曰：汝太茫茫。答曰：身緣在路。能曰：由自未到。答曰：今已得到，且無滯留。居曹溪數載，後徧尋名跡。開元八年，勑配住南陽龍興寺。續於洛陽大行禪法，聲彩發揮。先是，兩京之間皆宗神秀，若不淰之魚鮪附沼龍也。從見會明心六祖之風，蕩其漸脩之道矣。南北二宗時始判焉，致普寂之門盈而後虚。天寶中，御史盧弈阿比於寂，誣奏會聚徒疑萌不利。玄宗召赴京，時駕幸昭應湯池，得對言理允愜，勑移往均部。二年，勑徙荆州開元寺般若院住焉。十四年，范陽安禄山舉兵内向，兩京版蕩，駕幸巴蜀。副元帥郭子儀率兵平殄，然於飛輓索然。用右僕射裴冕權計，大府各置戒壇度僧，僧税緡謂之香水錢，聚是以助軍須。初洛都先陷，會越在草莽，時盧奕爲賊所戮，羣議乃請會主其壇度。于時寺宇宫觀，鞠爲灰燼，乃權創一院，悉資苫蓋，而中築方壇，所獲財帛頓支軍費。代宗、郭子儀收復兩京，會之濟用頗有力焉。肅宗皇帝詔入内供養，勑將作大匠併功齊力，爲造禪宇于荷澤寺中是也。會之敷演，顯發能祖之宗風，使秀之門寂寞矣。上元元年，囑别門人，避座望空，頂礼歸方丈，其夜示滅。受生九十三歲矣，卽建午月十三日也。遷塔于洛陽寶應寺，勑謚大師曰真宗，塔號般若焉。
釋曇璀，俗姓顧氏，吴郡人也。肇國著姓，其來彌光。丞相有佐命之勳，尚書有挺濟之譽。衣冠鼎胄，太嶽峻岱峯之高；令問徽猷，江漢爲南國之紀。星象降精，靈祇効祉，德備胎教，香符夢徵。玄珪應上聖之祥，神寶蓄河汾之氣。特受異準，生而不凡，襁褓之日而童蒙來求，佩觿之時而忘身殉道。和敏而純素，温恭而克明，神器夙昭，清風漸扇。遂勉節出塵，栖心物表，金經祕藏，一日萬言，不逾歲敍，而大經淹通。遂於晚年緬懷宗匠，始事牛頭山融大師。融醇懿瓌雄，東夏之達磨歟！梵幢寶柱，大海津梁，目以上根，乃誨之曰：色聲爲無生之鴆毒，受想是至人之坑穽。致遠多泥，子不務乎？璀默而審之，直轡獨上，飡甘露味，飲蒲萄漿，猶金翅不食異類，帝釋無共鬼居。迺晦跡鐘山，斷其漏習，養金剛定，趣大能位，納衣空林，多歷年所。
時淮南導首廣陵覺禪師、江左名德建業如法師，咸杖錫方來，降心義體，握珠懷寶，虚往實歸。則天皇母臨朝，龔行佛事，高其道業，周勤詔書。時棲霞約法師，梵門之秀傑，躬以敦勸朝天，抗詔皇明，恐未然也。璀曰：支伯辭帝舜之師，干木謝文侯之命，玄暢以善論而抗宋主，惠遠不下山而傲齊后，彼何人哉！由是遁北阜，踰東崗，考槃雲冥，後止于竹林之隩，葺宇簋缶而告老焉。
既而紹列聖之鴻徽，繼前賢之能事，翼亮皇梵，保寧天人。俄端然入定，七日而滅，春秋六十二。是歲天授三年二月六日也。翌日，依天竺法火化，遺骸收灰建塔，士庶含酸，悉皆號慟。門弟子僧感、僧頵等刻石紀事，奉全師礼。正議大夫使持節潤州刺史汝南郡昇嚮風遐想，悦而久之，褒德尚賢，贊成厥美焉。
釋法持，俗姓張氏，潤州江寧人也。儀貌邕肅，膚體至潤，幼而棄俗，長事明師，天機内發，識浪外澄。年十三，聞黄梅忍大師，特往礼謁，蒙示法要，領解幽玄。後歸青山，重事方禪師，更明宗極，命其入室，傳燈繼明，紹述山門，大宣道化。方既出山，凡是學衆，咸悉從其咨稟心要，聲價騰遠，海内聞知。數年之中，四部依慕。時黄梅謝緣去世，謂弟子玄賾曰：後傳吾法者可有十人，金陵法持卽其一也。是知兩處禪宗重代相襲。後以法眼付門人智威。長安二年九月五日，終于延祚寺，遺囑令露骸松下，飼諸禽獸，令得飲食血肉者發菩提心。其日空中有神旛數首從西而來，遶山數轉，衆人咸見。先居幽棲故院，竹林變白。報齡六十有八矣。
釋道亮，姓朱氏，越州人也。厥考前刺會稽郡。亮年八歲出家，極通經業。受具後學河中三論，復講湼槃經。尋入深谷，破衣覆形，蔬食資命，不交俗務，直守童真。神龍元年，孝和皇帝詔亮與法席宗師十人，入長樂大内坐夏安居。時帝命受菩薩戒。睿宗及妃后送異錦衾氊席。二年，詔於西園問道，朝廷欽貴。大都督李孝逸、工部尚書張錫、國子監周業、崔融、秘書監賀知章、睦州刺史康詵，同心慕仰，請問禪心，多結師資，或傳香火。卒年八十二，門人慧遠等建塔，萬齊融爲銘紀述。
釋道俊，江陵人也。住枝江碧澗精舍，修東山無生法門，卽信、忍二祖號其所化之法也。勤潔苦行，跡不出寺，經四十餘載。室邇人遠，莫敢請謁者，唯事杜默。如是聲聞于天，天后、中宗二朝崇重高行之僧，俊同恒景，應詔入内供養。至景龍中求還故鄉，帝賜御製詩，并奘、景同歸枝江，卒于本寺焉。
釋玄覺，字明道，俗姓戴氏，漢末祖侃公第五、燕公九代孫諱烈渡江，乃爲永嘉人也。總角出家，齠年剃髮，心源本淨，智印全文，測不可思，解甚深義。我與無我，恒常固知。空與不空，具足皆見。既離四病，亦服三衣。德水沐其身，所以清淨；良藥治其眼，所以光明。兄宣法師者，亦名僧也，并猶子二人，並預緇伍。覺本住龍興寺，一門歸信，連影精勤，定根確乎不移，疑樹忽焉自壞。都捐我相，不污客塵。覩其寺旁别有勝境，遂於巖下自構禪庵。滄海盪其胷，青山拱其背，蓬萊仙客，歲月往還；華蓋煙雲，晨昏交集。粤若功德成就，佛寶鬱興；神鐘震來，妙屋化出。覺居其間也，絲不以衣，耕不以食，豈伊莊子大布爲裳，自有阿難甘露作飯。覺以獨學孤陋，三人有師，與東陽策禪師肩隨，遊方詢道，謁韶陽能禪師而得旨焉。或曰：覺振錫遶庵答對，語在别録。至若神秀門庭，遐征問法，然終得心于曹溪耳。既決所疑，能留一宿，號曰一宿覺，猶半徧清也。以先天二年十月十七日於龍興别院端坐入定，怡然不動。僧侣悲號，以其年十一月十三日殯于西山之陽，春秋四十九。
初覺未亡前，禁足於西巖，望所住寺喟然歎曰：人物駢闐，花轝蓊蔚，何用之爲！其門人吴興興師、新羅國宣師數人同聞，皆莫測之。尋而述之曰：昔有一禪師，將諸弟子遊賞之次，遠望一山，忽而唱曰：人物多矣。弟子亦不測，後匪久此師捨壽，殯所望地也。西山去寺里有餘程，送殯繁擁，人物沸騰，其感動也若此。又未終前，有舒鴈千餘飛于寺西，侍人曰：此將何來？空中有聲云：爲師墓所，故從海出也。弟子惠操、惠特、等慈、玄寂，皆傳師之法，爲時所推。後李北海邕爲守括州，遂列覺行録爲碑，號神道焉。覺唱道著明，修證悟入，慶州刺史魏靖都緝綴之，號永嘉集是也。
初覺與左溪朗公爲道契，朗貽書招覺山棲，覺由是念朗之滯見于山，拘情於講，迴書激勸，其辭婉靡，其理明白。俾其山世一如，喧静互用，趣入之意，暗詮于是，達者韙之。終，勑謚號無相，塔曰淨光焉。
釋智威，俗姓陳氏，江寧人也。住近青山，地盤嘉氣，善符宿瑞，維嶽降神。爰在童年，器殊衆識，至於戲弄，曾不染俗。性惡浮飾，人皆異焉。無何一朝，忽失其所，父母莫知攸往，乃徧歷諸寺尋訪之，威已依天保寺統法師。誦大乘經，早數百紙，聰敏超倫，衆咸歎服。年二十，遇恩剃落，隸名于幽巖寺，因從持禪師諮請禪法，妙達深理，繼踵前脩。既獲髻珠，淡然閑放，形容温潤，面如滿月，言辭清雅，慧德蘭芳。望重一期，聲聞遠近，江左定學往往造焉。其中頓悟心源，卽慧忠禪師，乃命嗣山門，盛傳道化。威自出止延祚寺，説法利人，廣施饒益。以開元十年二月十八日，終于住寺，遺囑林中飼鳥獸，弟子玄挺等依言奉行。春秋七十七。
威一時夜行頭陀，將值天曉，有三虎遇之。威截路中過，了無怖色。虎隨至山門，四顧而去。每有二兎一犬庭際遊戲，各無間畏。蓋大悲平等，物我一均，故其然也。
次司空山釋本淨，姓張氏，東平人也。少入空門，高其節操。遊方見曹溪六祖，決了疑滯。開元初於南嶽司空山閑放自處，人不我知，蔽僞之故也。天寶中因楊庭光採藥，邂逅相逢，論道終日，迴奏，詔赴京，於白蓮華亭安置。帝知佛法幽深，孰堪商榷，勑召太平寺遠法師及兩街三學碩德，發問鋒起，若百矢之逐一兎焉。淨舉措容與，四面枝梧，譬墨翟之解九攻機械矣。既而辯若建瓴，詶抗之餘，乃引了義教援證。復説伽陀，一無留滯。皇情懌悦，觀者歎嗟。以上元二年五月五日歸寂，壽齡九十五。勑謚大曉禪師，亦帶所居爲名，曰司空山禪師也。
釋慧朗，新定遂安人也。年二十有二，於衢州北山遇南宗頓教之首，將請爲師，乃逆相謂曰：汝久積淨業，吾非汝師，可往天台，當逢哲匠。至剡溪石城寺見一禪翁，莫知其來，鶴髮冰膚，目如流電，聲含鐘律，神合太虚。乃問朗曰：子將何之？答曰：欲往天台，求佛大法。因同行十數里，憩林樹下，而指訓之曰：法常寂然，彼亦如也。何必適遠，當化有緣，宜歸本生，度無量衆。言畢，求之無方，豁然本心悟佛知見，林棲谷飲，凡經數載，乃却歸故邑慧安寺。淨名白衣，服非法服，純陀工巧，心如佛心。驪珠尚潛，師子未吼，弱喪之終，涉川迷津。
一日，秦望山林嶺振動，俄有大龜呈質，咸相謂言此何祥也？尋有禪僧曰𧦬，自會稽雲門而來，身長八尺四寸，高鼻大目，睛光射人，明大品、思益、維摩等經，兼博通諸論。衆曰：神僧也，大龜應乎此也。朗祕菩薩行，請之爲師。𧦬徵維摩經義，答曰：如日照螢火海沃牛跡耳。𧦬公深器之曰：真淨名也。景龍中，鄉人吴川縣尉余少興、宗黨新昌縣令余仁等十數家咸共宗事，遞請降臨。一夕，忽覩神光從項而出，旁燭山川，盈十數里，含情之類罔不歸依。𧦬公加師資之禮，由兹反拜，請朗登座。乃先示法身徧同羣有，次明徧化一切皆如。道俗欣然而各歎曰：昔山之震動，龜之斅祥，非𧦬公之應明矣。至是四方學禪觀者臻萃。開元四年，本州牧李思絢於龍山之陽建伽藍，延以居之。方大設戒壇，廣邀律德，有光州岸公、會稽超公而爲上首。既而發希有心，受具足戒，珠圓月滿，内外俱明，徧臨壇爲戒師，旋請益爲學士，衆情加重，道在益尊。七年，刺史韋利器深心歸向。八年，歙州長史許思恭請往治所。朗升法座，無何熊伏于前，聞鐘而來，衆散而去。時皆驚懼，虞其搏攫。原其有聽法之心耳，其馴猛獸也若此。十三年九月二十一日，告門人曰：吾將去矣。吾三生此州，今一生矣。言訖，儼然而寂，春秋六十四。稟遺命荼毗建塔。學者既多潁脱，則開元寺道飲、慧祐、道禪、龍興寺、𧦬海、寧國寺、進玉、越州寶林寺有沛、遠整杭州竹林寺一行等，並傳朗之法，相繼若瓜瓞然。至大曆十二年，新定太守蕭定述碑，司馬劉長卿書，刺史李揆篆額，所謂俱是名公，盛誇全美有矣。
釋巨方，姓曹氏，安陸人也。弱齡幹節立身，從師稟業於州治明福院朗禪師，而聽誦法華、維摩二經，功畢受具。講述南宗論數席，卽拂衣而起。禪會必參，後造北宗秀公所，鋭精稽考，一見默許之。秀問曰：白雲散處如何？曰：不昧也。又問：到此間後如何？曰：正見一枝生五葉。秀頷之。數載之間，入室侍對，庶幾真道，罕有倫儗。乃辭觀方，至上黨寒嶺而居。積稔之間，學徒數百，求請無阻。凡所提唱，真妄同源，遲速異劑，得心助道，在乎修治，大較如此。鄆帥吴文涣侍中欽慕其風，遣使請歸府建安國院。傳法化徒，尚祖風者不離于席，頓悟多矣。鄆帥問曰：今日後如何？答云：地布金沙，人安寶刹。吴帥信伏。因兹一府軍民，咸加宗仰。吴氏家無少長，重若神明，檀施豐厚。
方後於五臺山道化，涉二十餘載。入滅時告衆曰：吾齒盡於此矣。言訖長逝，春秋八十一。以開元十五年九月三日，全身入塔云。
次河中府安國院釋智封，姓吴氏，懷安人也。中年學道，勵操謹躬，行頭陀之行，夘食之後，水漿不度齒焉。於本州清静寺恒法師下落髮受具，綜習惟識論。或人所詰，責之以滯于名相。憤發罷講，遊行登武當山，見秀師會疑冰解泮。思養聖胎，倏辭出蒲津安峯山，禁足十年，木食澗飲。屬州牧衞文昇請歸城内，建新安國院居之。因兹奔走毳衣，蔚然繁盛。使君問曰：某今日後如何？對曰：日從濛汜出，照樹全無影。使君初不喻旨，拱揖而退。少選開曉，充詘于懷。封來往中條山二十餘年，儉薄不充。得其道者不可勝紀。入滅後，門人於州北三十步建塔焉。
釋香育，姓李氏，濟陰人也。父爲兖府椽。育有道性，常研習莊、老，根器奮發。俄於釋典留神，決捐俗態。趨滄州安定寺智元律師所，乞求削染。滿足戒後，精力律學，垂欲卒業。一旦辭師觀遊聖跡，陟天台，登南嶽，或入巖阿，或棲樹下，末至五臺。後參預秀師盛化，夙心相契，擊節希聲。秀問之，育答密若隱書，一皆開釋。秀默異之。在藂衆間，多歷年所，洞徹心源，則辭秀去。入富水大佛山，勁節安禪，卯前一食。州將韓閏篤欽其道，堅召出山。育稱疾而已。因是黑白之衆渴仰歸依，韓使君輜車繼運，供施交駢，樹造法堂，嚴飾奇麗，時來問道。韓侯問：佛法已後事如何？答云：如同太虚，委在有力。韓侯欽尚，徒衆常有千計，賢不肖駮雜而居，往往聞有不測之僧預其聽受焉。一旦説法次，告衆曰：善哉是會，遭遇者艱。須決所疑，無遣虚度。命水滌盥，端坐而化，春秋七十有三矣。
釋藏師，姓王氏，趙郡人也。父爲亳州掾。稚齒尋師，居然慕法，而性好獨處。譙多厲鬼，持魅於人。藏七歲，隻影閑房，孤形逈野，嘗無少畏。至年長，彌見挺拔，故號降魔藏歟。請列青衿于廣福院明讚禪師，師意其法器，乃發擿之，譍對辯給，答出問表。因留執事，服勤受法，俾誦法華，踰月徹部，登卽剃落，受具習律焉。次講南宗論，大機將發。俄投麈尾，九州靈跡罕不登升。後往遇北宗鼎盛，便誓依棲。秀問曰：汝名降魔，我此無山精木怪，汝翻作魔邪？曰：有佛有魔。秀云：汝若是魔，必住不思議境界也。曰：是佛亦空，何不思議之有？時衆莫不異而欽之。先是秀師懸記之：汝與少皥之墟有緣。尋入泰山數年，學者臻萃，供億克周，爲金輿谷朗公行化之亞也。一日，告門人曰：吾今老朽，物極有歸，正是其時。言訖而終，春秋九十一矣。
釋義福，姓姜氏，潞州銅鞮人也。幼慕空門，黍累世務，初止藍田化感寺，處方丈之室凡二十餘年，未嘗出房宇之外。後隸京師慈恩寺，道望高峙，傾動物心。開元十一年，從駕往東都，經蒲虢二州，刺史及官吏士女皆賷旛花迎之，所在途路充塞，拜礼紛紛，瞻望無厭。以二十年卒，有制謚號曰大智禪師，葬於伊闕之北。送葬者數萬人。中書侍郎嚴挺之躬行喪服，若弟子焉，又撰碑文。神秀禪門之傑，雖有禪行，得帝王重之無以加者，而未嘗聚徒開法也。洎乎普寂始於都城傳教二十餘載，人皆仰之。
初福往東洛，召其徒戒其終期，兵部侍郎張均、太尉房琯、禮部侍郎韋陟常所信重，是日皆預造焉。福乃升堂，爲門人演説，且曰：吾没日昳，當爲此決别耳。久之，張謂房曰：某夙歲餌金丹，未嘗臨喪。言訖，張遂潛去。福忽謂房曰：與張公遊有年矣。張公將有非常之咎，名節皆虧。向來若終此法會，足以免禍。惜哉！乃提房手曰：必爲中興名臣，其勉之！言訖而終。後張均陷賊庭也，受其僞官，而房翼戴兩朝，畢立大節，皆終福之言矣。
又釋行思，姓劉氏，廬陵人也。濡潤厥躬，貞諒其性。出塵之後，納戒已還，破觚求圓，斵雕爲朴，厥志天然也。往韶陽見大鑒禪師，一言蔽斷，猶擊蒙焉。既了本心，地祇迭告還，復吉州闡化，四方禪客繁擁其堂。開元二十八年十二月十三日入滅于本生地，勑謚大師，號曰洪濟，塔曰歸真。其塔會昌中例從堙毁，後法嗣者重崇樹之。
釋普寂，姓馮氏，蒲州河東人也。年纔稚弱，率性軒昂，離俗升壇，循于經律。臨文揣義，迥異恒流。初聞神秀在荆州玉泉寺，寂乃往師事，凡六年。神秀奇之，盡以其道授焉。久視中，則天召神秀至東都論道，因薦寂，乃度爲僧。及秀之卒，天下好釋氏者，咸師事之。中宗聞秀高年，特下制令普寂代本師統其法衆。開元二十三年，勑普寂於都城居止。時王公大人競來礼謁，寂嚴重少言，來者難見其和悦之容，遠近尤以此重之。二十七年，終于上都興唐寺，年八十九。時都城士庶謁者皆制弟子之服。有制賜謚曰大慧禪師。及葬，河南尹裴寬及其妻子，並縗麻列于門徒之次。傾城哭送，閭里爲之空焉。
裴尹之重寂，職有由矣。寂之闡化，神異頗多，裴皆目擊，又得心印，歸向越深。時多譏誚，裴日夕造謁，執弟子禮曾無差脱。一日詣寂，寂懸知弟子一行之亡。及寂之終滅，裴之悲慟若喪所親，縗絰徒步出城，妻子同爾，搢紳之譏生於是矣。
釋懷讓，俗姓杜，金州安康人也。始年十歲，雅好佛書，炳然殊姿，特有靈表，識者占是出家相，非染俗貴。人寶來瑞，國慶無疆，方之麟鳳龜龍，無萬數也。天地無全功，氣序有盈虚，綱維缺壞，補塞不足，皆冥維密祐，惟應度者乃燭厥理，非庸庸所知也。弱冠詣荆南玉泉寺，事恒景律師，便剃髮受具。歎曰：夫出家者爲無爲法，天上人間無有勝者，經之所謂出四衢道露地而坐也。時坦禪師乃勸讓往嵩丘覿安公，安啓發之，因入曹侯溪，覲能公。能公怡然，無馨無臭，洪波泛臻大壑之廣乎？韶濩合奏大樂之和乎？讓之深入寂定，住無動道場，爲若此也。能公大事緣畢，讓乃躋衡嶽，止于觀音臺。時有僧玄至拘刑嶽，舉念願讓師救護。讓早知而勉之，其僧脱難，云是救苦觀音，得斯號也亦由此焉。化緣斯盡，傳法弟子曰道峻，曰道一，皆升堂覩奥也。其後一公振法鼓于洪州，其門弟子曰惟寬、懷暉。道一大緣將訖，謂寬等曰：吾師之道存乎妙者也，無待而常，不住而至，能事集矣。金口所生，從法而化，於我爲子，及汝爲孫，一燈所傳，何有盡者？
讓以儀鳳二年生，至天寶三載八月十日終于衡嶽，春秋六十八，僧臘四十八。一公建塔于别峯。
元和中，寬、暉至京師，揚其本宗，法門大啓，傳百千燈。京夏法寶鴻緒，於斯爲盛。至八載，衡陽太守令狐權問讓前迹，權捨衣財以充忌齋。自此每歲八月爲觀音忌焉。寶曆中，勑謚大慧禪師，塔號最勝輪。元和年中常侍歸登撰碑云。
釋靈著，姓劉氏，緜州巴西人也。年殆志學，方遂出家，登戒尋師，不下千里。年四十，精毗尼道，兼講湼槃，一律一經，勤於付授。晚歲請問大照禪師，領悟宗風，守志彌篤。後詣長安，誕敷禪法，慕道求師者不滅千計，若魚龍之會淵澤也。以天寶五載四月十日申時，示滅于安國寺石楞伽經院，享壽五十六，僧夏三十六。將終，寺中亟多變怪，蓋法門梁棟之頽撓也。著加趺而坐，怡然而化。三七日後荼毗，起塔于龍首崗，鄰佛陀波利藏舍利之所，帝女媧之墳右，以其年十月十日遷入塔焉。弟子朗智、道珣、如一追慕師德，香火不絶。内侍上柱國天水趙思侃命釋子善運撰碑于塔所焉。
有錢塘靈智寺釋法翫，俗姓馮，本長樂人也，隨祖宦于江東，遂爲錢塘人也。父子通，字元達，世襲冠裳，傳其素業。然精覈百氏之餘，執志慕淨名之應質，談論多召禪林之士，於家别室供礼，願生令嗣。彌久，翫誕于家，歧嶷之性，天發端謹。纔勝衣也，啓父求出俗，固不阻留。披剃登具，探賾三乘，如指掌焉。而性終耿介，於此寺之深塢，實浙江之陽也，别搆蘭若，去伽藍夐遠，終日安禪。時同志者造門請益，翫隨事指南，多有所證。以天寶二載十二月十三日，天之將曉，告侍者，端坐奄從泥曰，春秋六十五，僧臘減二十年。于時山鳥哀鳴，雲霧蒙慘，遠近檀越悲泣者如堵。以其月十九日遷殯于寺側山原。有弟子俞法界及子懷福、猶子希秀等，舊所歸心，結塔營事，皆出其家。塔因會昌中所毁，今存阯焉。碑石漫没，吁哉！
釋玄素，字道清，俗緣馬氏，潤州延陵人也。生有異度，幼而深仁，乳育安静。髫齓希尚，求歸釋門，父母從之，出依淨域。以如意年中，始奉制度，𥻊名于江寧長壽寺。進具已後，戒光騰燭，定水澄漣，思入玄微，行逾人表。既解色空，常慕宗匠。晚年乃南入青山幽棲寺，因事威禪師，躬歷彌載，𧝎鐘大鳴。威誨以勝法，得其不刊之旨。從是伏形苦節，交養恬和，敗納襯身，寒暑不易，貴賤怨親，曾無喜愠，時目之爲嬰兒行菩薩。道業既高，人希瞻礼。開元年中，僧注密請至京口，郡牧韋銑屈居鶴林，四部歸誠，充塞寺宇。素納衣空牀，未嘗出户，王侯稽首，不爲動摇。顧世名利，猶如幻焉。忽於一日，有屠者來礼謁，自生感悟，懺悔先罪，求請素明中應供，乃欣然受之，降詣其舍。士庶驚駭，咸稱異哉。素曰：佛性是同，無生豈别？但可度者，吾其度之，何異之有？天寳之初，吴越瞻仰如想下生。揚州僧希玄請至江北，竊而宵遁。黑月難濟，江波淼然，持舟擬風。俄頃有白光一道，引棹直渡，通波獲全。楚人相慶佛日再耀。傾州奔赴，會於津所。人物拒道，間無立位，解衣投施，積若山丘。略不干其懷抱，令悉充悲田之費。禮部尚書李憕爲揚州牧，齋心虔虔，二時瞻近。未幾而京口道俗思渴法音，仍移牒渡江，再請還郡。二處紛諍，莫決所從。李時謂人曰：本期奉道，反成愛憎。因任從所請，却歸南郡，其感物慕德，罕有與倫。以天寳十一載十一月十一日中夜，無疾而化，春秋八十有五。哀感人倫，慟徹城市。以其月二十一日奉全身建塔于黄鶴山西所住之地。方伯邑宰，盡執喪師之禮，率衆申哀，江湖震響。素往於寺内坐禪之所，高松偃覆如蓋，及移他樹，還互如前。又當捨壽之夕，房前雙桐無故自枯。識者以爲雙林之變。但真乘妙理，絶相難思，嘉瑞靈祥，應感必有。經云隨緣赴感，卽其事也。有門弟子法鑑及吴中法欽，此二大士重光道原，僉具别傳。受菩薩戒弟子吏部侍郎齊澣、廣州都督梁卿、潤州刺史徐嶠、京兆韋昭理、給事中韓賞、御史中丞李舟、禮部崔令欽，並道流人望，咸欵師資，亦嘗問道於徑山，猶樂正子春於夫子，洗心瞻仰，天漢彌高。水鑑明心，悟深者衆矣。洎大和中，遠慕遺風，高其令德，追謚大律禪師，大和大寳杭之塔。後人多以俗氏召之曰馬祖，或以姓名兼稱曰馬素是也。
釋慧忠，俗姓冉氏，越州諸暨人也。孰辨甲子？或謂期頤之年。肌膚冰雪，神宇峻爽。少而好學，法受雙峯，默默全真，心承一印。行無住相，歷試名山，五嶺、羅浮、四明、天目，白崖倚帝，紫閣摩穹，或松下安居於九旬，或嵌空息慮於三昧。既懸明月之戒，亦淨瑠璃之心，已度禪定之門，不起無生之見。嶷若蘇盧，八風莫能動；清如淨鑑，萬象何所隱？可止也我，則武當千峯狎於麋鹿；可行也我，則虎溪一徑分衞人間。薄遊吴楚，以至于順陽川焉。卜居黨子之林泉，四十餘祀；深入法王之聖定，八萬廣門。道聲洋乎，力量充矣！開元年中，刺史前中書侍郎開國公王琚、司馬太常少卿趙頤貞，信潭以清，聞風而悦，税駕扣寂，杳然虚空。礼足散金銀之華，不異彌伽長者；執手見微塵之佛，等毗目仙人。上奏玄宗，徵居香刹，則龍興寺也。由是罷相、節使、王公、大人，罔不膜拜順風，從而問道。忠博達詁訓，廣窮經律，降魔制外，孰之與京？不可以威畏，不可以利動，曒日而食，對月澄心，清風飛霜，勁節凌竹，辭檢理詣，折彼幔幢。論頓也不留朕迹，語漸也返常合道。得之於心，伊蘭作栴檀之樹；失之於指，甘露乃蒺蔾之園。妙不可傳，花多果少，世有執礫水中，若獲瑠璃之寳；掬泡瓶内，謂得摩尼之珠。忠所以訶之止之，不能已矣。故有超毗盧之説，令其不著佛求；越法身之談，俾夫無染正性。豈毗盧之可越而法身之可超哉？是以虚空之心合虚空之理，纖妄若雲翳，宗通如日月。朝郎結駟而至，安禪不動，受其頂謁，儼如也。蓋所謂昔人不迎七步，以福於萬乘之君，豈止百寮而已哉。
肅宗皇帝載定區夏，聞其德高，以上元二年正月十六日勑内給事孫朝進馹騎迎請，其手詔曰：皇帝信問，朕聞調御上乘以安中土，利他大士共濟羣生。師以法鑑高懸，一音演説，藏開祕密，境入圓明，大悲不惓於津梁，至善必明於兼濟。尊雄付囑，實在朕躬。思與道安宣揚妙用，廣滋福潤，以及大千。傳罔象之玄珠，拔沈迷之毒箭，良緣斯在，勿以爲勞。仗錫而來，京師非遠。齋心已久，副朕虚懷。春寒，師得平安好！遣書指不多及。忠常以道無不在，華野莫殊，遂高步入宫，引登正殿。霜杖初下，日照龍衣，天香以焚，風飄羽蓋。時忠驤首接武，神儀肅若。天子欽之，待以師禮。奏理人治國之要，暢唐堯、虞舜之風。帝聞竦然，膝之前席。九龍灑蓮華之水，萬乘飲醍醐之味。從是肩舁上殿，坐而論道，不拘彝典也。尋令驃騎朱光輝宣旨住千福寺。相國崔涣從而問津，理契於心，談之朝野。識真之士，往往造焉。洎夫寳應臨御，以孝理國，匪移前睠，劃開萬里之天，若見三江之月。又勑内侍袁守宏迎近闕下光宅寺安置，香飯雲來，紫衣天降。雖使臣擁禪門而不進，御府列玉帛而盈庭，了之如泡，觀之若夢，澹然閑任，自樂天倪。亦可羅浮不歸，方名宴坐；雙峯長往，始契無生者哉。成聖元胎，於是乎在，固所以萬行齊發、千門不累於心矣。則兜率之鼓，無形乃聲，脩羅之琴，不撫而韻，香傳天主，花兩空王，見之於忠矣。常以思大師有言，若欲得道，衡嶽武當，因奏武當山請置太一延昌寺，白崖山黨子谷置香嚴長壽寺，各請藏經一本，度僧護持。二聖御影，鎮彼武當。王言惟允，有司承式。猴江鴈塔，雖未飾於中峯，茅棟柴扉，便以名於梵宇。睿札題額，鸞廻鵲飛，山川光煌，黑白抃躍，想金殿之可期，覩瑶臺之非遠。至大曆八年，又奏度天下名山僧中取明經律禪法者，添滿三七人。道門因之，羽服緇裳，罔不慶懌。數盈萬計，用福九重也。
忠往在南陽，陷於賊境，固請迴避，皆不允之。臨白刃而辭色無撓，據青雲而安坐不屈。魁帥觀具禪德淡若，風韻高逸，投劍羅拜，請師事焉。于時避寇遇寇者衆矣。無何，羣盗又至，乃曰：未可以踵前也。遂杖錫發趾，沿江而去。有斅其先蹤，堅住不避者，盡被誅戮。則知雲物氣象，有如先覺，存而不論，道何深也！金籍曰般若無知而無不知，斯之謂歟！内德既充，外應彌廣，自藏珍寳，人莫之窺。於戲，論龍奮迅，而毱多不知，忉利雨花，而明徹莫識。前賢猒世，正眼隨滅，不亦悲夫！
忽疾將亟，國毉罔効，自知去辰，衆問後事，乃曰：佛有明教，依而行之，則無累矣。吾何言哉？粤十年十二月九日子時右脇纍足，泊然長往。所司聞奏，皇情憫焉。中使臨弔，賻贈甚厚。勑謚號曰大證禪師。有詔歸葬于黨子之香嚴寺，循其本也。威儀手力，所在支給，具飾終之禮，哀慟梵場也。勑常修功德使檢校殿中監興唐寺沙門大濟，早接道論，豁如披雲，雖非門人，哀逾法嗣。凡有敷奏，聖皆允焉。在家弟子開府孫知古并弟内常侍朝進、居士景超昆季等，僧弟子千福寺志誠、光宅寺智德、香嚴寺主道密等，凡數萬人，痛石室之末籌，悲雲峯之聳塔，晨鐘徒擊於高殿，夕梵空奏於前山，哲人云亡，疇將倣仰！譯經沙門飛錫爲碑紀德焉。
釋志賢，姓江，建陽人也。夙心剛整，幼且成規，既遂出家，尋加戒品，霑嘗漸教，守護諸根，抗節修心，不違律範。天寳元年，於本州佛跡巖承事道一禪師，曾無閒然，汲水拾薪，惟務勤苦。遊方見金華山赤松洞，是皇初平叱石羊之地，鬱林峻嶺，泉湖百步許。意樂幽奇，既棲巔頂，野老負香粇蔬茹以供之。時天大旱，賢望空擊石，曼駡諸龍曰：若業龍，無能爲也。其菩薩龍王，胡不遵佛勑救百姓乎？敲石纔畢，霈然而作，婺人咸悦。後遊長安，名公碩德列請爲大寺功德之師，賢悚然不顧。明日遂行，登五臺，尋止太原甘泉寺，道俗請學禪理者繼至。無疾而終，勑謚大遠禪師，旌乎厥德矣。
釋惟忠，姓童氏，成都府人也。幼從業於大光山道願禪師，神驥伏櫪，雖止也，發蹄則超忽千里焉。遊嵩嶽，見神會禪師，折疑沈默，處于大方。觀覽聖跡，見黄龍山鬱翠而奇異，乃營茅舍。其窮溪極谷而多毒龍，噴氣濛濛，山民犯者多如中瘴焉，醫工寡効。忠初不知，獨居禪寂，澗飲木食，其怪物皆卷而懷矣，山民無害。或聞空中聲云：得師居此，民之多幸，令我解脱也。鄉人因號是山爲伏龍，言忠弭伏鱗蟲之長，故此名焉。以建中三年入滅，報齡七十八。其年九月遷塔云。
釋希遷，姓陳氏，端州高要人也。母方懷孕，不喜葷血。及生岐嶷，雖在孩提，不煩保母。既冠，然諾自許，未嘗以氣色忤人。其鄉洞䝤，民畏鬼神，多淫祀，率以牛酒，祚作聖望。遷輒往毁叢祠，奪牛而歸，歲盈數十，鄉老不能禁其理焉。聞大鑒禪師南來，學心相踵。遷乃直往，大鑒衎然持其手，且戲之曰：苟爲我弟子，當肖。遷逌爾而笑曰：諾。既而靈機一發，廓若初霽。自是上下羅浮，往來三峽間。開元十六年，羅浮受具戒，是年歸就山，夢與大鑒同乘一龜，泳於深池。覺而占曰：龜是靈智也，池是性海也。吾與師乘靈智遊性海久矣，又何夢邪？後聞廬陵清涼山思禪師爲曹溪補處，又攝衣從之。當時思公之門，學者麏至。及遷之來，乃曰：角雖多，一麟足矣。天寳初，始造衡山南寺。寺之東有石狀如臺，乃結庵其上，杼載絶岳，衆仰之，號曰石頭和尚焉。初，嶽中有固、瓚、讓三禪師，皆曹溪門下，僉謂其徒曰：彼石頭真師子吼，必能使汝眼清涼。由是門人歸慕焉。或問解脱，曰：誰能縛汝？問淨土，曰：誰能垢汝？其答對簡速，皆此類也。
廣德二年，門人請下于梁端。自江西主大寂，湖南主石頭，往來憧憧，不見二大士爲無知矣。貞元六年庚午歲十二月二十五日順化，春秋九十一，僧臘六十三。門人慧朗、振朗、波利、道悟、道銑、智舟相與建塔于東嶺。塔成三十載，國子博士劉軻素明玄理，欽尚祖風，與道銑相遇，盛述先師之道。軻追仰前烈，爲碑紀德，長慶中也。勑謚無際大師，塔曰見相焉。
釋神會，俗姓石，本西域人也。祖父徙居，因家于歧，遂爲鳳翔人矣。會至性懸解，明智内發，大璞不耀，時未知之。年三十，方入蜀，謁無相大師，利根頓悟，冥契心印。無相歎曰：吾道今在汝矣！爾後德充慧廣，鬱爲禪宗。其大略寂照滅境，超證離念，卽心是佛，不見有身。當其凝閉無象，則土木其質。及夫妙用默濟，雲行雨施，蚩蚩羣甿，陶然知化，覩貌遷善，聞言革非。至於廓蕩，昭洗執縛，上中下性隨分令入。以貞元十年十一月十二日示疾，儼然加趺坐滅，春秋七十五，法臘三十六。沙門那提得師之道，傳授將來。以十二年二月二十二日，門人弟子緇俗遷座于本院之北隅，孺慕師德，號哭之聲，山林爲之變色。
初，會傳法在坤維，四遠禪徒臻萃千寺。時南康王韋公臯最歸心于會，及卒，哀咽追仰，蓋粗入會之門，得其禪要。爲立碑，自撰文并書，禪宗榮之。
釋法欽，俗姓朱氏，吴郡崑山人也。門地儒雅，祖考皆達玄儒，而傲睨林藪不仕。欽託孕，母管氏，忽夢蓮華生於庭際，因折一房繫於衣裳，既而覺已，便惡葷羶。及迄誕彌歲，在於髻辮，則好爲佛事。立性温柔，雅好高尚，服勤經史，便從鄉舉。年二十有八，俶裝赴京師，路由丹徒，因遇鶴林素禪師，默識玄鑒，知有異操。乃謂之曰：觀子神府温粹，幾乎生知。若能出家，必會如來知見。欽聞，悟識本心，素乃躬爲剃髮，謂門人法鑑曰：此子異日大興吾教，與人爲師。尋登壇納戒，鍊行安禪，領徑直之一言，越周旋之三學。自此辭素南征，素曰：汝乘流而行，逢徑卽止。後到臨安，視東北之高巒，乃天目之分徑，隅問樵子，言是徑山。遂謀挂錫於此，見苫蓋覆罝網，屑近而宴居，介然而坐。時雨雪方霽，旁無煙火，獵者至，將取其物，頗甚驚異嘆嗟，皆焚網折弓而知止殺焉。下山募人營小室，請居之。近山居，前臨海令吴貞捨别墅以資之。自兹盛化，參學者衆。
代宗睿武皇帝大曆三年戊申歲二月，下詔曰：朕聞江左有藴道禪人，德性冰霜，淨行林野，朕虚心瞻企，渴仰懸懸。有感必通，國亦大慶，願和尚遠降中天，盡朕歸向。不違願力，應物見形。今遣内侍黄鳳宣旨，特到詔迎，速副朕心。春暄，師得安否！遣此不多及。勑令本州供送，凡到州縣，開淨院安置，官吏不許謁見，疲師心力。弟子不算多少，聽其隨侍。帝見，鄭重咨問法要，供施勤至。司徒楊綰篤情道樞，行出人表，一見欽於衆，退而嘆曰：此實方外之高士也，難得而名焉！帝累賜以縑繒，陳設御饌，皆拒而不受。止布衣蔬食，悉令弟子分衞，唯用陶器行。
少欲知足，無以儔比。帝聞之更加仰重，謂南陽忠禪師曰：欲錫欽一名。手詔賜號國一焉。德宗貞元五年，遣使賷璽書宣勞，并慶賜豐厚。欽之在京及廻浙，令僕公王節制州邑名賢執弟子禮者，相國崔涣、裴晉公度、第五琦、陳少遊等。自淮而南婦人礼乞號，皆目之爲功德山焉。六年，州牧王顔請出州治龍興寺淨院安置，婉避韓滉之廢毁山房也。八年壬申十二月示疾，説法而長逝，報齡七十九，法臘五十。德宗賜謚曰大覺。所度弟子崇惠禪師，次大禄山顔禪師，參學范陽杏山悟禪師，次清陽廣敷禪師。于時奉葬禮者，弟子實相、常覺等，以全身起塔于龍興淨院。
初，欽在山，猛獸鷙鳥馴狎。有白兔二跪于杖屨之間。又嘗養一雞，不食生類，隨之若影，不遊他所。及其入長安，長鳴三日而絶。今雞冢在山之椒。欽形貌魁岸，身裁七尺，骨法奇異，今塔中塑師之貌，凭机猶生焉。
杭之錢氏爲國，當天復壬戌中，叛徒許思作亂，兵士雜宣城之卒發此塔，謂其中有寳貨。見二甕上下合，藏肉形全在而髮長覆面。兵士合甕而去。刺史王顔撰碑述德，比部郎中崔元翰、湖州刺史崔玄亮、故相李吉甫、丘丹各有碑碣焉。
釋道樹，姓聞氏，唐州人也。少以辯智，沉静虚豁，躭嗜經籍，曾無少懈。其爲人也，貞固足以幹事，隱括足以矯時。偶遇僧敦喻，遂誓出塵，自慨年近不惑，求法淹遲。礼本部明月山大光院惠文爲授業，登卽剃染。二年受具，乃觀方向道，天台、南岳，無所不遊。後廻東洛，遇秀宗裔，如芙蓉開，通達安静。至壽州三峯，結茅而居。常有野人，服色朴素，言談異常，於言笑之外，化作佛形、仙形、菩薩、羅漢，或放神光，或呈聲響，如是涉一十年，學侣覩之，不測端緒，後皆寂爾。樹告衆曰：野人作多色伎倆，眩惑於人。只消老僧不見不聞，伊伎倆有窮，吾不見不聞無盡。所謂作僞心勞而日拙，其自知之，卷著懷拙而去，追無朕迹矣。樹於寳曆初年示疾而終，報齡九十二。明年正月遷塔焉。
釋慧空姓崔，江陵人也。家世儒雅，弈葉纓緌，父任陝服靈寳縣。空丁艱天屬，堅請入空門，庸報乳哺重恩。乃投廻鑾寺恒超下，授受經業。三載誦通，及格蒙度，聽習敏利。因入嵩少，遇寂師禪會，豁如開悟。乃廻三峯，於仙掌閒有道流綢繆論道，薄暮方散，非止一過。州帥元公頗知歸向，召之，多以疾辭，或至，必登元席。代宗皇帝聞其有道，下詔俾居京師廣福寺，朝廷公卿罔不傾信。後終于寺，春秋七十八。大曆八年癸丑九月四日，全身堅固而遷塔焉。
次南嶽東臺釋元觀，姓袁氏，長安人也。父爲河中府掾。母兄爲沙門，甚敦道化，見觀幼齡聰慧，風標秀舉，有成人之度，因勸其出家。乃投興善寺，誦經通利。五年得度，乃於律部、俱舍二本，涣然條理。後出遊方，登諸禪會，明悟真性，如醒宿酲。遂趨衡山，於東臺而止。其道彌昌，冥有所感。恒得神人密送供施，隨其衆寡，不聞有闕。忽一日，神現形再拜曰：我是此山檀越，常送薄供者，我身是也。觀問：汝何業所致？曰：我前身曾稱知識，體悟匪全，妄受信施，坐此爲神。偶師居此，我曹饋糧，粗副私願。今二十年已足，得遂超度，故來決别也。觀化緣斯極，囑累禪徒而終，春秋七十九。大和四年十月二日遷塔焉。
釋崇珪，姓姜氏，郟城人也。門傳儒素，相綴簪裾。自天寳已來，安史之亂，侵敗王略，家族遷蕩。父爲商估趨利，遵塗於鞏洛間。父亡于逆旅，珪慨責曰：少遭不造，孑遺哀𠙦！遂議出家。至年十八，經業蔚通得度。俄有雲水之興，遊南嶽。棲息數齡起廻，樂南徐茅山，乃依棲霞寺。珪已登徑門，道聲洋溢。會賛皇李公德裕廉問是邦，延諸慈和寺。一交雅談，如遊形器之外，曰：吾有幽憂之疾，非是居侯藩聚落之人也。明歲遂行，重抵嵩少，居于嶽寺。大和戊申歲，洛下亢陽，唯嶽中雨信相繼。或謂爲珪之德動龍神之故也。開成元年，贊皇公攝冢宰，請珪於洛龍興寺化徒。兩京緇白往來問道，檀施交駢。其所談法，宗秀之提唱，獲益明心者多矣。忽告衆決别，入方丈而滅，春秋八十六。白侍郎撰塔銘。會昌元年辛酉八月十日入塔云。
次淮南都梁山釋全植，姓芮，光州人也。少禀異操，自言學作佛度生去。忽投本州榮光禪院大智下求度。師頗嚴謹，約其誦經。受具後，至洛陽，參問禪法，徹了無疑辭。師觀方至淮南都梁山，建立茅舍。太守衞文卿命於州治長壽寺化徒。衞侯問：將來佛法隆替若何？植曰：真實之物無振，自古于今，往復軌躅。有爲之法，四相遷流。法當陻厄。君侯翹足可見。預言武宗毁教也。植終年九十三，門人建塔立碑。會昌四年甲子九月七日入浮圖焉。
釋道一，姓馬氏，漢州人也。華以喻性，不植於高原；浪以辯識，發明於溟海。生而凝重，虎視牛行。舌過鼻準，足文大字。根塵雖同於法體，相表特異於幻形，既云在凡之境，亦應隨機之教。年方稚孺，猒視塵躅，脱落愛取，遊步恬曠，削髮於資州唐和尚，受具於渝州圓律師。示威儀之旨，曉開制之端，浣衣鍜金，觀門都錯，大龍香象，覊絆則難。權變無方，機緣有待。聞衡嶽有讓禪師，卽曹溪六祖之前後也，於是出岷峨玉壘之深阻，詣靈桂貞篁之幽寂。一見讓公，泯然無際，頓門不俟於三請，作者是齊於七人。以爲法離文字，猶傳蠹露，聖無方所，亦寄清源，遂於臨川棲、南康龔公二山，所遊無滯，隨攝而化。先是，此峯岫間魑魅叢居，人莫敢近，犯之者災釁立生。當一宴息于是，有神衣紫玄冠致禮言：捨此地爲清淨梵場。語終不見。自爾猛鷙毒螫，變心馴擾；沓貪背憎，卽事廉讓。郡守河東裴公家奉正信，躬勤諮禀。降英明簡貴之重，窮智術慧解之能。每至海霞斂空，山月凝照，心與境寂，道隨悟深。自明者在乎周物，博施者期乎濟衆。居無何，裴公移典廬江、壽春二牧，於其進修惟勤，率化不墜。大曆中、聖恩溥洽，𥻊名於開元精舍。其時連率路公聆風景慕，以鍾陵之壤，巨鎮奥區，政有易柱之絃，人同湊轂，禪宗戾止，降祥則多，順而無違。居僅十祀，日臨扶桑，高山先照；雲起膚寸，大雨均霑。建中中，有詔僧如所𥻊，將歸舊壤。元戎鮑公密留不遣。至戊辰歲，舉措如常，而請沐浴訖，儼然加趺歸寂，享年八十，僧臘五十。先於建昌鄙山名石門，環以絶巘，呀爲洞壑，平坦在中，幽偏自久。是謀薪火塵劫之會，非議岡阜地靈之吉。亞相觀察使隴西李公藩寄嚴厲，素所欽承，于以率徒依歸，緬懷助理。爰用營福，道在觀化，情存飾終，輟諸侯之旌旗，資釋子之幢蓋。其時日變明晦，人萃遐邇，檝覆水而爲陸，炬通宵而成晝。山門子來，財施如積；邑里僧供，飯香普熏。自昔華嚴歸真於嵩陽，善導瘞塔於秦嶺，禮視齋斬，人傾國城，哀送之盛，今則三之。初於林中經行，座下開示，平等垂法，不標於四科，安恬告盡，刻期於二月，此明一終之先兆也。示疾云逝，俾葬遠山，凡百攀援，願留近郭。終遂窮僻，式遵理命，此又明一晦跡之素誠也。將歸靈龕，爰泝淺瀨，人力未濟，舟行爲遲。膏雨驟下於遠空，窮溪遄變於深涉，此又明一通神之應感也。惟一知真在空，無我於有，是二俱離，假一爲乘。示生死者人能作佛，辨邪正者魔亦似聖。現身不留於大士，負手俄萎於哲人。弟子智藏、鎬英、崇泰等奉其喪紀，憲宗追謚曰大寂禪師，丹陽公包佶爲碑紀述，權德輿爲塔銘。今海昏縣影堂存焉。
又唐虔州西堂釋智藏，姓廖氏，虔化人也。生有奇表，親黨異其偉器。八歲從師，道趣高邈。隨大寂移居龔公山，後謁徑山國一禪師，與其談論周旋，人皆改觀。屬元戎路嗣恭請大寂居府，藏乃廻郡，得大寂付授納袈裟。時亞相李公兼、國相齊公映、中郎裴公通皆傾心順教。元和九年四月八日終，春秋八十，夏臘五十五。卽遷于塔，諫議大夫韋綬追問藏言行，編入圖經。太守李㴾請旌表，至長慶元年謚大覺禪師云。
釋志滿，姓康氏，洛陽人也。幼少之年，屬其家命沙門陳佛會，滿意樂不捨，遂投潁川龍興寺出家。聞洛下神會禪師法席繁盛，得了心要。南遊到黄山靈湯泉所，結茅茨而止。後采黄連，鄉人見滿喜躍，滿問：此何處耶？鄉人曰：黄連山，屬宣城也。願師鎮此，奈何虎豹多害？滿曰：虎亦有佛性。乃焚香祝厭之，由兹弭息，遂成大禪院。後示寂，春秋九十一。永貞元年入塔焉。
釋光瑶，姓周氏，北京人也。幼鍾荼蓼，都不勝情，誓志出家。捨講肆，入禪林，凡嚮宗師，悉從求益。末遭會禪師，金錍抉瞙，明視十方。後到沂水蒙山，結草成庵，怡然宴坐。鄫費之人翕然從化。時慎邑大夫知重首創禪宫，次兖州節使王僚尚書躬請入州行化，奏署額號寶真。學侣憧憧，多霑大利。元和三年示滅，享年九十二云。
又唐襄州慈恩寺釋道堅，姓王氏，丹陽人也。初發心於牛頭山慧忠禪祖。大曆元年，栖隱池州南泉山。後詣襄漢，泊慈恩寺。元和初載，相國燕公鎮于漢南，深相欽重，問道周勤，施供繁沓。遂於鳳林關外造寺請居。二年示滅，春秋七十三云。
釋靈坦，姓武氏，太原文水人也，則天太后姪孫。父諱宣，洛陽縣令。母夏侯氏，初妊坦也，夢神僧授與寳鑑，表裏瑩然，且曰：吾以此寄汝，善保護之。及誕，親無所苦。年甫七歲，誦習畢通，應童子舉。十三從宦，旋升太子通事舍人。如是悦學不休，三教之書彌增洞達。然而恒嗟朽宅，誓入空門，已備大乘之資粮，終到湼槃之境域。于時洛都盛化荷澤寺神會禪師也，方遮普寂之光，漸没秀師之道，坦往參焉。會施善誘，頓見其心，默而許之，容其執侍。父母不能廻其意。飛颺莫繫，始末研磨，得破疑滯。天寳初載，召坦曰：吾有一句，是祖祖相傳至曹溪，曹溪付吾，汝諦受之。吾當有留難，遂辭遊方焉。未幾，果勑移會于弋陽。坦遂向廬州浮槎寺，覽大藏經。後聞忠國師自南陽詔入，於大曆五年礼覲之。八年，欲出關，忠奏曰：此人是貧道同門，俱神會弟子。勑賜號曰大悲，兼賷墨勑。行化至梁園，時相國田公神功供養。邐迤適維楊、六合，方嘆大法凌夷，忽聞空中聲云：開心地。卽見菩薩如文殊像曰：與汝印驗。令舉項以掌按之，尋觀有四指赤痕，其印迹恒現。又止潤州江中金山，今澤心也。其山北面有一龍穴，常吐毒氣如雲，有近者多病或斃。坦居之，毒雲滅迹。又於江陰定山結庵，俄聞有讚嘆之聲。視之，則白龜二，坦爲受皈戒。又見二大白蛇，身長數丈，亦爲受戒懺悔。如是却往吴興林山造一蘭若，有三丈夫衣金紫，趨步徐正，稱嘆道場唯善，村落之民多棄罟網。元和五年，相國李公鄘之理廣陵也，以峻法操下，剛決少恩，一見坦，鄭重加禮，召居華林寺。寺内有大將軍張遼墓，寺僧多爲鬼物惑亂。坦居，愀然無眹矣。又揚州人多患山妖木怪之所熒惑，坦皆遏禦焉。人争歸信。至十年，忽見二胡人稱自龜兹國來，彼無至教，遠請和尚敷演。十一年五月十三日，於荷澤忌齋，告衆：吾赴遠請。七月示疾，九月將滅，斯預告也。至季秋八日，果寂爾而終。遷塔于揚州西馴翟坊之南岡，越州掾鄭詹建塔。報齡一百八歲，僧臘八十四焉。坦卽曹溪之孫，荷澤之子也。
釋道通，姓何氏，廬江人。其爲童也，持重寡辭，見佛形像，必對礼嘆詠不捨。因父宦于泉州南安，便求捨丱披緇。誦經合格，勑度之，當天寳初載也。時道一禪師肇化建陽佛跡巖聚徒，通往焉。一師於臨川南康龔公山，亦影隨而去。然誓遊方吴越之間，台明山谷，靡不登陟。迨乎廻錫江西泐潭山門，勵心僧務，不憚勤苦。貞元二年往南嶽，見石頭禪師，猶采縷加朱藍之色也。
四年，大寂禪師垂欲歸化，昌言曰：夫玉石潤山秀利，益汝道業，遇可居之。通聞此言，且同隱讖，殊不詳練。其年秋與伏牛山自在禪師同遊京洛，廻至唐州西有山，峯孤林密，四絶人煙，實有塵外之趣。乃問鄉人，云此山是紫玉山。通方憶大寂之懸記，我合居是峯也。乃陟崔嵬，見山脊有石方正，其色紫玉瑩然，嘆曰：號紫玉者，合其稱也。先師之言，非虚記也。挂錫解囊，參學之徒霧集。始則誅茅構舍，刺史李道古作意爲建禪宫焉。
元和八年，弟子金藏出參礼百丈山海禪師，廻見通。通愀然作色：汝其來矣，此山有主也。曳杖徑去，襄州道俗皆迎。至七月十五日，無疾而終，春秋八十三。一云故相國于頔最所歸心，尚書李翺礼重焉。
釋懷暉，姓謝氏，泉州人也。宿殖根深，出塵志遠，迨乎進具，乃尚雲遊。貞元初，礼洪州大寂禪師，頓明心要。時彭城劉濟頗德暉，互相推證。後潛岨崍山，次寓齊州靈巖寺。又移卜百家巖，泉石幽奇。苦於禪子請問繁雜，上中條山行禪法，爲法者躡跡而往，蒲津人皆化之。元和三年，憲宗詔入於章敬寺毗盧遮那院安置，則大曆中勑應天下名僧大德三學通贍者並叢萃其中，屬誕辰，多於此修齋度僧焉。暉既居上院，爲人説禪要，朝寮名士日來參問。復詔入麟德殿賜齋，推居上坐。元和十年乙未冬示疾，十二月十一日滅度，春秋六十二。越明年二月，門人智朗、志操等奉全身葬于灞橋北原。勑謚大宣教禪師，立碑于寺門，嶽陽司倉賈島爲文述德焉。
釋惟寬，姓祝氏，衢州信安人也。祖曰安，考曰皎。生十三歲，見殺生者，盡然不忍食。退而出家，求翦髮於僧曇，受尸羅於僧崇，學毗尼於僧如，證大乘法於止觀，成最上乘於大寂道一。貞元六年，始行化於閩越間，歲餘而廻心改服者百數。七年，伏猛虎於會稽，作滕家道場。八年，與山神受歸戒於鄱陽，作廻向道場。十三年，感非人於少林寺。二十一年，作有爲功德於衞國寺。明年，施無爲功德於天宫寺。元和四年，憲宗章武皇帝詔於安國寺。五年，問道於麟德殿。其年，復靈泉於不空三藏池。十二年二月晦，大説於傳法堂訖，奄然而化。報齡六十三，僧夏三十九。歸葬于灞陵西原，詔謚曰大徹禪師，塔號元和正真。
初，寬説心要法三十年，度黑白衆殆及百千萬，應病授藥，安可既乎？白樂天爲宫賛時遇寬，四詣法堂，每來垂一問，寬答如流，白君以師事之。門弟子殆千餘，得法者三十九，入室受遺寄者曰義崇、圓照焉。
唐羅浮山釋寶修，俗姓周，資州人也。從師於純德寺，志求玄理，於蘄州忍大師法裔決了重疑。後愛羅浮山石室安止，檀越爲造梵宇，蔚成大寺。一日，告門人曰：因緣相偪。愀然不樂，衆咸莫測。順宗皇帝深重佛宗，知修之名，詔入京與三藏擊問，并答翻譯之意，朗暢如流。乃留居輦下。三年，終于京寺云。
釋遺則，俗氏長孫，京兆長安人也。祖冽，鄂州司馬；考利涉，隱居金陵。則弱不雜俗，恬恬終日而無所營。始從張懷瓘學草書，獨盡筆妙。雅躭經史，尤樂佛書，以爲得吾心。一朝捐家業，從牛頭山慧忠，忠所謂牛頭六祖也。始天竺達磨以釋氏心要至，傳其道者有曹溪能、嵩山秀。學能者謂之南宗學，學秀者謂之北宗學。而信祖又以其道傳慧融，融得之居牛頭山，弟子以傳授。由是達磨心法有牛頭學。則既傳忠之道，精觀久之，以爲天地無物也，我無物也，雖無物未嘗無物也。此則聖人如影，百姓如夢，孰爲死生哉？至人以是能獨照，能爲萬物主，吾知之矣。
遂南遊天台，至佛窟巖，蓋薜荔，薦落葉而尸居，飲山流、飯木實而充虚，虎豹以爲賓，麋鹿以爲徒，兀然如枯。其後剫木者見之轉相告，有慕其道者曰：道者未有弟子。相率爲築室，圖佛安僧，蔚爲精舍焉。故元和已來傳則道者，又自以爲佛窟學，佛窟之號自則始也。一坐四十年，大官名侯賷書問訊檀捨，則未嘗有報謝，禮拜者未嘗而作起。時歲在庚戌季夏十有二日，召弟子曰：汝其勉之！至十五日夜遂坐殁。是夜山下人聞若山崩，旦望之，則綵雲翔泊於巖上。父老皆泣曰：師死矣！已而視之，果然。凡則二十歲爲僧臘，五十有八而終。善屬文，始授道於鐘山，序集融祖師文三卷，爲寳誌釋題二十四章，南遊傅大士遺風序又無生等義。凡所著述，辭理粲然。其他歌詩數十篇，皆行於世。
則元居瀑布泉西佛窟本院，建龕塔。會昌中例毁之，其院爲道門所有。後開元寺僧正法光於咸通乙酉歲遂徙碑于今所，河南尹韓乂爲碑文。
釋靈默，俗姓宣，毗陵人也。本成立之歲，悦學忘疲，約以射策登第，以榮親里。承豫章馬大師聚衆敷演。造禪關，馬師振容而示相，默密契玄機，便求披剃，若熟癕之待刺耳。受具之後，苦練行門，確乎不拔。貞元初，入天台山中，有隋智者蘭若一十二所，懸記之曰：此地嚴妙，非雜器所棲，若能居此，與吾無異。默因住白砂道場，經于二載。猛虎來馴，近林産子，意有所依。又住東道場，地僻人稀，山神一夜震雷暴雨，懸崖委墜。投明，大樹倒欹，庵側樹枝交絡，茅苫略無少損。遐邇聞旃，皆來觀嘆。後遊東白山，俄然中毒，而不求毉，閉關宴坐。未幾，毒化流汗而滴，乃復常矣。行次浦陽，盛化，有陽靈戍將李望請默居五洩焉。元和初亢陽，田畯惶惶。默沿澗見青蛇夭矯，瞪目如視行人，不動。咄之曰：百姓溪竭苗死，汝胡不施雨救民邪？至夜果大雨，合境云足，民荷其賜。屬平昌孟簡中丞廉問浙東廢管内蘭若，學徒散逸，時暨陽令李胄狀舉靈山，許重造院。十三年三月二十三日，澡沐焚香，端坐繩牀，囑累時衆，溘然而絶。壽齡七十二，法臘四十一。
高僧志閑，道行峭拔，文辭婉麗，亦江左之英達，爲默行録焉。
釋道悟，姓張氏，婺州東陽人也。受天粹氣，爲法王子，生而神㑺，長而謹愿。年十四，金翅始毛，麒麟方角，啓白尊老，將求出家，慈愛之旨，不見聽許。輙損薄常膳，日唯一食，雖體腹羸餒，彌年益堅。父母不獲已而許之。遂往明州大德剃落。年二十五，依杭州竹林寺大德具戒。以勇猛力，扶牢強心，於六度門，修諸梵行。常以爲療膏肓者資上妙藥，開暗冥者求善知識。不假舟檝，其濟渡乎？遂蹶然振策，投徑山國一禪師。悟礼足始畢，密受宗要。於語言處，識衣中珠。身心豁然，真妄皆遣。斷諸疑滯，無畏自在，直見佛性，中無緇磷。服勤五載，隨亦印可，俾其法雨潤諸叢林。悟蓄力向晦，罙入深阻，實冀一飛摩霄。乃轉遁於餘姚大梅山，是時大曆十一年也。層崖絶壑，天籟蕭瑟，夐無鄰落。七日不食。至誠則通，物感迺靈，猱㹶豰玃，更饋橡栗。異日野夫操斧，言伐其楚，偶所遭覩，駭動悚息，馳諭朋曹，謂爲神奇。曾不旬朔，詣者成市。憑嵌倚峭，且構危棟，貲糧供具，環遶方丈。猛虎眈眈，侣出族遊，一來座側，斂折肢體，其類馴擾可知也。夫語法者無階漸，涉功者有淺深，木踰鑽而見火，鑑勤磨而照膽，理必然矣。是以掃塵累，遯巖藪，服形體，遺晝夜，精嚴不息，趣無上道，其有旨哉！如是者三四年矣。將翔雲表，慮羽毛之頽鎩；欲歸寶所，疑道塗之乖錯。故重有諮訪，會其真宗。建中初，詣鍾陵馬大師，二年秋，謁石頭上士。於戲！自徑山抵衡嶽凡三遇哲匠矣。至此卽造父習御，郢人運斤，兩虚其心，相與吻合。白月映太陽齊照，洪河注大海一味，仲尼謂顔子亞聖，然燈與釋迦授記，根果成熟，名稱普聞，如須彌山特立大海。繇是近佛，恢張勝因，凡諸國土，緣會則答。始卜于澧陽，次居于澋口，終棲于當陽柴紫山，卽五百羅漢翱翔地也。檉松蓊鬱以含風，崖巘巉巖而造天，駕瀲灧之紫霞，枕清泠之玉泉。鸞鳳不集於蓬藋，至人必宅於勢勝，誠如是也。洪鐘待叩，童蒙求我，川流星聚，虚往實歸。或接武於林樾，或駢肩於廬舍，户外之屨，爛其室盈矣。荆州雄藩也，都人士女動億萬計，莫不擎跪稽首，嚮風作焉。崇業上首以狀于連帥而邀之，不違願力，聿來赴請。屩及於虚落，錫及於都城。白黑爲之步驟，幡幢爲之轇轕，生難遭想，得未曾有。彼優波鞠多者，夫何足云！
有天皇寺者，據郡之左，標異他刹，號爲名藍，困於人火，蕩爲煨燼。僧坊主靈鑒族而謀之，以爲滿人攸居，必能福我。夫荷檐大事，蔑棄小瑕。乃中宵默往，肩轝而至。二寺夕有所失，朝有所得，諍論鋒起，達于尊官。重於返復，畢安其處。江陵尹右僕射裴公，搢紳清重，擁旄統衆，風望眄睞，當時準程，驅車盛礼，問法勤至。悟神氣灑落，安詳自處，徐以軟語，爲之獻酬，必中精微，洞過肯綮。又常秉貞操，不修逢迎，一無卑貴，坐而揖對。裴公訝其峻拔，徵其善趣，謂抗俗之志當徑挺如是邪？悟以爲是法平等，不見主客，豈効世諦，與人居而局狹邪？裴公理冥意會，投誠歸命。既見仁者，我心則降，如熱得濯，躁憒冰散。自是禪宗之盛，無如此者！元和丁亥歲有背痛疾，命弟子先期告終，以夏四月晦奄然入滅。春秋六十，僧臘三十五。以其年八月五日葬之郡東隅，靈龕建塔，從僧礼也。
悟身長七尺，神韻孤傑，手文魚躍，頂骨犀起。行在於瓔珞，志在於華嚴，度人説法，雄健猛利。其一旨云垢淨共住，水波同體，觸境迷著，浩然忘歸。三世平等，本來清淨。一念不起，卽見佛心。其悟解超頓，爲若此也。
先是煙燄之末，殿宇不立，顧緇褐且虧瞻礼，密念結構，罔知權輿。禪宴之際，若值神物，自道祠舍濱江水焉。凡我疆畛，富於松梓，悉願傾倒，施僧伽藍。命工覘之，宛若符契。於是斬巨棟，幹脩楹，撑崖拄壑，雲屯井構。時維秋杪，水用都涸，徒衆斂手，塊然無謀。會一夕雨至，萬株並進，晨發江滸，暮抵寺門。剞劂之際，動無乏者。其餘廊廡牀案，靡非幽賛。事鄰語怪，闕而不書。其感攝靈祇，皆此類也。比丘慧真、文賁等禪子幽閑，皆入室得悟之者，或繼坐道塲，或分枝化導。時太常協律符載著文頌德焉。世號天皇門風也。
又唐澧州龍潭禪院釋崇信，未詳氏族。信在俗爲渚宫胡餅師之子，弱齡宛異，神府寬然。昔天皇寺悟禪師隱耀藏光，人莫我測。信家居寺巷，恒日提餅笥饋悟公齋食。食畢，且留一餅曰：吾惠汝，以蔭子孫。信一日自念曰：餅是我持去，何以返遺我邪？莫别有旨乎？遂拱手問焉。悟公曰：是汝持來，復汝何咎？信聞似有驚怪，因勸出家，便求攝受，曰：爾昔崇福善，今信吾言。故名之也。由是躬于井臼，供億服勤。乃問悟云：未蒙指示心要。悟公云：時時相示。信飡稟斯言，如遊子之還家，若貧人之得寳。直從荆渚乃詣澧陽龍潭棲止。因李翱尚書激揚，時乃出世。後德山鑒師出其門，宗風大盛矣。
釋圓寂，不知何許人也。恒以禪觀爲務，勤修匪懈，就嵩山老安禪師請決心疑，一皆明焕。寂化行相部，依附者多。久居天平等山，稠禪師往跡無不徧尋。時大司空嚴綬傾心信重。享壽一百五十五歲，咸亨二年己巳歲生。世號無生和尚是歟。寂之高岸，恒不欲人致礼邀請，必有不可犯之色，時或非之。然則志意修則驕富貴，道義重則輕王公，非其傲誕，勢使然也。
釋掘多者，印度人也。從踰沙磧，向慕神州，不問狄鞮，旋通華語，而尚禪定。徑謁曹溪能師，機教相接，猶弱喪還家焉。多遊五臺，路由定襄。歷村見一禪者結庵獨坐，問之曰：子在此奚爲？曰：吾觀静。多曰：觀者何人？静者何物？得非勞子之形，役子之慮乎？其僧茫昧，拱默而已，作礼數四，請垂啓發。多曰：子出誰門邪？曰：神秀大師。多曰：我西域異道寔繁有徒，最下劣者，不墮此見。兀然空坐，蓐爛身疲，初無深益。子莫起如是見，立如是論。早往韶陽請決所疑。能曰：子何不自觀自静邪？不觀相，不觀如，子遊歷日用，自然安樂也。一如多所言，略無少異。伊僧起開羅網。多後莫知攸往。
釋甄叔，不知何許人也。幼而聰敏，倜儻不羈。心目融明，具大人相。觀生死輪上，見九地羣迷，猶如蟭螟處在蚊睫。受勝妙欲，似嚼蠟無味。遂投簪削頂，具佛幖幟，求正覺了義，扣大寂禪師，一造玄機，萬慮都寂。乃曰：羣靈本源，假名爲佛，體竭形消而不滅，金流朴散而常存。性海無風，驚波自湧。心虚絶兆，萬象齊照。體斯理者，不言而徧歷沙界，不用而功益玄化。如何背覺，反合塵勞，於陰界中，妄自囚繫。於是形同水月流浪人天哉。
叔見宜春陽歧山羣峯四合，歎曰：坤元作鎮，造我法城。纔發一言，千巖響答，松開月殿，星布雲廊，青嵐域中化出金界。始從宴坐，四十餘年，滿室金光，晝夜常照。於是化緣已畢，機感難留。元和庚子歲正月十三日，忽棄塵區，還歸大定。門弟子如坦、良寳等心没悲海，哀聲動山，如月隱天，羣星失耀。大集衆木，𧂐爲香樓，用作荼毗，獲舍利七百粒，於東峯下建窣堵波。上足任運者命志閑爲碑紀述矣。
釋懷海，閩人也。少離朽宅，長遊頓門，稟自天然，不由激勸。聞大寂始化南康，操心依附，虚往實歸，果成宗匠。後檀信請居新吴界，有山峻極，可千尺許，號百丈歟？海既居之，禪客無遠不至，堂室隘矣。且曰：吾行大乘法，豈宜以諸部阿笈摩教爲隨行邪？或曰：瑜伽論、瓔珞經，是大乘戒律，胡不依隨乎？海曰：吾於大小乘中博約折中，設規務歸於善焉。乃創意不循律制，别立禪居。初自達磨傳法至六祖已來，得道眼者號長老，同西域道高臘長者呼須菩提也。然多居律寺中，唯别院異耳。又令不論高下，盡入僧堂。堂中設長連牀，施椸架挂搭道具。卧必斜枕牀脣，謂之帶刀睡，爲其坐禪既久，略偃亞而已。朝參夕聚，飲食隨宜，示節儉也。行普請法，示上下均力也。長老居方丈，同維摩之一室也。不立佛殿，唯樹法堂，表法超言象也。其諸制度，與毗尼師一倍相翻，天下禪宗如風偃草。禪門獨行，由海之始也。以元和九年甲午歲正月十七日歸寂，享年九十五矣。穆宗長慶元年，勑謚大智禪師，塔曰大寳勝輪焉。
釋恒月，姓韓氏，上黨人也。厥父爲土𥂠商，西江往還，俄遇剽略溺死。月雖幼弱，念父葬于魚腹，母又再行，乃決志出家，求報恩育。受教於聖善寺慧初。得度已，造嵩山禪會，便啓發心要。後訪道尋師，靡憚夷險，抵望湖山翠微巖下古院挂錫。四方學者如蜂得王，翕然盛化。建中元年，示疾而終，春秋七十九。其年三月十二日遷塔焉。
洛京廣愛寺釋真亮，姓侯氏，景城人也。家訓儒雅，辭彩粲然。潔素持操，與羣少年有異。忽以樊籠爲厭，且曰：去情除饉，是所願也。遂於本州開元寺智休師下披染服。然其刈薪汲水，率先於人，習行頭陀行。受具已，遊嵩少，遇普寂奬訓，頓開蒙昧。入龍門山，居而禪默，問津者交集，聲望日隆。屬留守尚書王公鐸保釐，聞而欽奉，召入廣愛寺，别住居焉。示人禪觀，匪倦教詔，得道者亦多矣。以貞元四年十一月三日，忽告門人以桑榆末照，誠難久留。囑累而終，年八十八焉。
釋思公，姓李氏，恒陽人也。早出家于本府龍興寺。得度後，遊伊洛間，見普寂禪師，開暢禪法。寂始見提誘，尋徹鉤深。至南雍，隱夾石山，翛然自處。屬牛公觀政漢南，聞其聲績，請入城，謝病不應其命。牛帥亦不奪其志，檀施相望。學衆侁侁，若栴檀之圍遶焉。以興元初年示疾歸滅，春秋八十四焉。
亳州安國院釋曇真，姓陳，維青人也。少小隨父往彭門，鬻棗於逆旅，而亡所怙。真嘆恨無依，乃投徐大雲寺爲僧。其土是嵩法師之後，經論藪澤，真翫習該通。後遊勝境，入嵩山學禪觀。已至任城，邂逅李中丞諷赴職譙郡，接真談道，抵掌盱衡，如披雲霧。李恨相識之晚，請以同行。時聚風亭月觀，談道達旦。李後入爲京尹，因從容稱奏真道盛德至。德皇下詔徵，而不奉詔。貞元七年四月示滅，門人建塔云。
釋石藏，姓吕，漢東人也。年鄰小學，露成人之度，跪告堂親，願爲佛子。遂志入開元寺削染受戒，剋願礼嵩山寂禪師，豁悟禪法。至中山大像峯間石室，孤坐冥寂，數夏安然。同好者望風而至，蔚成叢衆。陶化博陵，人咸欣戴。會州帥李公卓翹仰之切，命入城住，貴親玄論。謝云：野性難拘，不閑禮法，恐玷威稜。卓躬登山訪問，欵密交談，深開昏昧。遂奏院題額曰定真焉。藏預白衆訣别，明日坐亡，春秋八十二。貞元十六年正月入塔，立碑頌德云。
釋自在俗姓李，吴興人也，生有奇瑞。稍長，坐則加趺，親黨異之。辭所愛，投徑山出家，於新定登戒。及諸方參學，從南康道一禪師法席，懸解真宗，逸蹤流輩，道譽孔昭，行上優游。多隱山谷，四方禪侣叢萃其門。元和中，居洛下香山，與天然禪師爲莫逆之交。所遊必好古，思得前賢遺跡以快逸觀。龍門山得後魏三藏翻經處；王屋山得稠禪師解虎鬭處，此山飲甘泉，改爲甘泉寺；嵩山得梵法師馬跑泉。居無戀著，所著三傷歌，辭理俱美，警發迷蒙，有益於代。前蜀王氏僞乾德初，有小軍使陳公娶高中令駢諸孫女，若人持不殺二十餘年，後在蜀爲男婚娶，禮須屠宰。高初不欲，親戚言：自己持戒，行禮酒筵將何以娱賓也？依違之際，遂多庖割。俄未浹旬，得疾頗異，口但慌言，已而三宿還穌，述冥間之事。初被黑衣使者追攝入歧府城隍廟，廟神峩冠大袖，與一金甲武士晤坐。使者領高見神，武士言語紛紜，讓高破戒，仍扼腕駡曰：吾護戒神將也。爲汝二十年食寢不遑，豈期忽起殺心，頓虧戒檢？命雖未盡，罪亦頗深，須送冥司懲其故犯。城隍神問高曰：汝更修何善追贖過尤乎？高常誦持上生經，其數已多，于時懵然都無記憶，恐懼之間白曰：誦得三傷頌、一鉢和尚歌。遂合掌向神厲聲而念，神與武士聳耳擎拳立聽，顔色漸怡。及卒章，神皆涕淚，乃謂高曰：且歸人間，宜切營善。拜辭未畢，䬃然起坐，備陳厥事。自此三傷、一鉢之歌頌，人皆傳寫諷誦焉。一鉢和尚者歌詞叶理，激勸憂思之深，然文體涉里巷，豈加三傷之典雅乎？
在遣弟子去江南，選山水之最者，吾願往中終老。到江州都昌縣有好林泉，廻報。在行至葉縣，道俗所留。往隋州開元寺示滅，年八十一，則長慶元年也。
次成都府元和聖壽寺釋南印，姓張氏。明寤之性，受益無厭，得曹溪深旨，無以爲證。見淨衆寺會師，所謂落機之錦，濯以增妍，銜燭之龍，行而破暗。印自江陵入蜀，於蜀江之南壖，薙草結茆，衆皆歸仰，漸成佛宇，貞元初年也。高司空崇文平劉闢之後，改此寺爲元和聖壽，初名寳應也。印化緣將畢，於長慶初示疾入滅。營塔葬于寺中。會昌中毁塔，大中復於江北寳應舊基上創此寺，還名聖壽。印弟子傳嗣有義俛，復興禪法焉。
釋無業姓杜氏，商州上洛人也。其母李氏忽聞空中言曰：寄居得否？已而方娠。誕生之夕，異光滿室。及至成童，不爲戲弄，行必直視，坐即加趺。商於緇徒，見皆驚歎，此無上法噐，速令出家，紹隆三寳。年至九歲，啓白父母，依止本郡開元寺志本禪師，乃授與金剛、法華、維摩、思益、華嚴等經，五行俱下，一誦無遺。年十二，得從剃落。凡參講肆，聊聞即解。同學有所未曉，隨爲剖析，皆造玄關。至年二十，受具足戒於襄州幽律師，其四分律疏，一夏隸習，便能敷演。兼爲僧衆講湼槃經，法筵長開，冬夏無倦，可謂生肇不泯，琳遠復興。後聞洪州大寂禪門之上首，特往瞻礼。業身逾六尺，屹若山立，顧必凝睇，聲仵洪鐘。大寂一見異之，笑而言曰：巍巍佛堂，其中無佛。業於是礼跪而言曰：至如三乘文學，粗窮其旨。嘗聞禪門即心是佛，實未能了。大寂曰：只未了底心即是，别物更無。不了時，即是迷。若了，即是悟。迷即衆生，悟即是佛。道不離衆生，豈别更有佛！亦猶手作拳，拳全手也。業言下豁然開悟，涕淚悲泣，向大寂曰：本謂佛道長遠，勤苦曠劫，方始得成。今日始知法身實相本自具足，一切萬法，從心所生，但有名字，無有實者。大寂曰：如是如是，一切法性不生不滅，一切諸法本自空寂。經云：諸法從本來，常自寂滅相。又云：畢盡空寂舍。又云：諸法空爲座。此即諸佛如來住此無所住處。若如是知，即住空寂舍，坐空法座，舉足下足，不離道塲。言下便了，更無漸次，所謂不動足而登湼槃上者也。
業既傳心印，尋詣曹溪礼祖塔，廻游廬嶽、天台及諸名山，徧尋聖跡。
自洛抵雍，憩西明寺，僧衆咸欲舉請充兩街大德，業默然，歎曰：親近國王大臣，非予志也！於是至上黨，節度使相國李抱真與馬燧累有戰功，又激發王武俊同破朱滔，功多勢盛，然好聞賢善，雖千里外必持幣致之。深重業名行，旦夕瞻礼，麾幢往來。常有倦色，謂門人曰：吾本避上國浩穰名利，今此又煩接君侯，豈娱心哉！言訖，逍遥緜上抱腹山。又往清涼山，於金閣寺讀大藏經，星八周天，斯願方畢。
復振錫南下，至于西河，初止衆香佛刹，州牧董叔纏請住開元精舍。業謂弟子曰：吾自至此，不復有遊方之意，豈吾緣在此邪？於是撞鐘告衆，作師子吼，雨大法雨，垂二十年。并汾之人悉皆嚮化。
憲宗皇帝御宇十有四年，素嚮德音，乃下詔請入内，辭疾不行。明年再降綸旨，稱疾如故。穆宗皇帝即位之年，聖情虔虔，思一瞻礼，乃命兩街僧録靈準公遠賷勑旨迎請。準至作礼，白之曰：知師絶塵物表，糠粃世務。法委國王，請師熟慮！此廻恩旨，不比常時，願師必順天心，不可更辭以疾。相時而動，無累後人。業笑曰：貧道何德，累煩聖主？行即行矣。道途有殊。於是剃髮澡浴，至中夜，告弟子慧愔等曰：汝等見聞覺知之性與太虚同壽，不生不滅。一切境界本自空寂，無一法可得迷者。不了即爲境惑，一爲境惑，流轉不窮。汝等常知心性本自有之，非因造作，猶如金剛不可破壞。一切諸法如影如響，無有實者，故經云：唯有一事實，餘二則非真。常了一切空，無一物當情。是諸佛同用心處。汝等勤而行之！言訖，加趺而坐，奄然歸寂。嗚呼，可謂於生死得自在也！俗齡六十二，僧臘四十二。道俗號慕，如喪考妣，乃備香花幢幡，遷全身就于城西練若，積香薪而行荼毗。乃有卿雲自天，五色凝空，異香西來，郁馥氛氲，闔境士庶咸皆聞覩。及薪盡火滅，獲設利羅，璨若珠玉。弟子慧愔、行勤、虔縱、義幽、元度、恒泰等泣血收之，殮以金棺。乃命郢匠琢石爲塔，以長慶三年十二月二十一日安葬于練若之庭。業遷化之歲，州牧楊潜得僧録準公具述其事，遂爲碑頌。勑謚大達國師，塔號澄源焉。
釋如會，韶州始興人也。大歷八年，止國一禪師門下，後歸大寂法集。時禪客仰慕，決求心要，僧堂之内，牀榻爲之陷折，時號折牀會，猶言鑿佛牀也。後徇請居長沙東寺焉。自大寂去世，其法門鼎盛，時無可敵，諺謂東寺爲禪窟，斷可知矣。時相國崔公群慕會之風，來謁于門，答對瀏亮，辭咸造理。自爾爲師友之契。初群與皇甫鎛議上憲宗尊號，因被鎛搆，出爲湖南觀察，閑豫，歸心于會也。至穆宗長慶癸卯歲，終于寺，春秋八十。時井泉預枯，異香馝馥。遷塔于城南，廉使李翺盡毁近城墳塔，唯留會所瘞浮圖，以筆題曰：獨留此塔，以别賢愚矣。劉膳部軻著碑焉。勑謚傳明大師，塔曰永際。亦呼所居爲夾山和尚是歟。
釋天然，不知何許人也。少入法門，而性梗概，謁見石頭禪師，默而識之，思召其自體得實者，爲立名天然也。乃躬執爨，凡三年，始遂落飾。後於嶽寺希律師受其戒法，造江西大寂會。寂以言誘之，譍答雅正。大寂甚奇之。次居天台華頂三年，又礼國一大師。元和中，上龍門香山，與伏牛禪師爲物外之交。後於慧林寺遇大寒，然乃焚木佛像以禦之。人或譏之，曰：吾荼毗舍利。曰：木頭何有？然曰：若爾者，何責我乎？元和三年，晨過天津橋，横卧，會留守鄭公出，呵之不去。乃徐仰曰：無事僧。留守異之，乃奉束素衣兩襲，月給米麪。洛下翕然歸信。至十五年春，言吾思林泉，乃卜南陽丹霞山結庵。以長慶四年六月告門人曰：備沐浴，吾將欲行矣。乃戴笠策杖入屨，垂一足，未及地而卒，春秋八十六。膳部員外郎劉軻撰碑紀德焉。勑謚智通禪師，塔號妙覺。
釋太毓，姓范氏，金陵人也。年纔一紀，志在出家，乃礼牛頭山忠禪師而師事焉。於是勇猛精進，求其玄旨，法器外朗，神㦗内融。雖明了一乘，而具足萬行。往雍京安國寺，進受具戒，褎然出衆。加復威儀整肅，妙相殊特，如大海之不可測，如虚空之不可量。巡礼道塲，攝心淨域，雖智能通達，不假因師，而印可證明，必從先覺。遂謁洪井大寂禪師，覩相而了達法身，刹那而頓成大道。于時天下佛法極盛，無過洪府，座下賢聖比肩，得道者其數頗衆。毓與大徹禪師、大宣教禪師、大智禪師，皆昆仲也，既而南北觀方，曾無告憚，俾廣聞見，閑養聖胎耳。
元和十三年，止於毗陵義興芙蓉山，故得名于山焉。毓爲緣作因，有應無著，故所居感化，所至悦隨，道俗相望，動盈萬數。自此江南之人悟禪理者多矣。時相國崔公群坐失守出分司，後爲華州，由三峯出鎮宣城。其地雖邇，其人則遐。崔公深樂礼謁，致命誠請，毓以感念而現，大悲爲心，莫不果欲隨緣，遊方順命。
寶歷元年至于宛陵禪定寺，所以隨順而揚教也。至明年，告歸齊雲山。九月合朔，色相不動而示滅于山之院，享年八十，僧臘五十八。是日也，天地如慘，草木如摧，鳥獸悲啼，雲泉斷咽。緇徒士庶，孺慕充窮。十月，棲神于院之庭，從其宜也。弟子志孚、契真、清斡等慨吾師示滅而後學徒存。大和二年，相國韋處厚素尚玄風，道心惇篤，以事奏聞。天子爰降德音，襃以殊礼，追謚號塔名。越州刺史陸亘摛翰論譔焉。
釋曇藏不知何許人也，得禪訣於大寂之門。後見石頭希遷禪師，所謂再染謂之赬也。貞元二年，嘉遁于衡嶽，棲止峯之絶頂。晚年苦於脚疾，移下西園結茅，參請者繁熾。大和元年終于嶽中，享齡七十。
先是藏養一犬，尤靈，嘗夜經行息坐次，其犬銜藏之衣歸房，乃於門閫旁伏守，而吠聲不絶，頻奮身作猛噬之勢。詰旦視之，東㕑有大蟒蛇，身長數丈，蟠繞小舍，爲之岌嶪。呀張其口，虓闞其聲，毒氣漫然。侍者白藏亟去廻避，藏曰：死而可逃，何遠之有？彼以毒來，我以慈受。毒無自性，激發則强。慈苟無緣，寃親一揆。無人無我，法性俱空。言訖，其蟒蛇按首徐行，閃然不見。又嘗一夜，有群盗，其犬亦銜藏衣。藏語盗曰：諸君，山叟茅舍有中意物，任拈去，終無少恡之分。盜感其言，散分下山矣。
又荆州永泰寺釋靈彖，姓蕭氏，蘭陵人也。其胄裔則後梁爲周所滅，支屬星分，彖父居長沙爲編户矣。生彖，宛有出塵之誓，遇諸禪會，罕不登臨，止泊維青，優遊自得。長慶元年住百家巖寺。未幾，徙步江陵，太守王潜請居永泰寺。太和三載六月二十三日，終于住寺，春秋七十五。建塔于州北，存焉。
又釋超岸，丹陽人也。先遇鶴林素禪師，處衆拱默而已。天寶二載，至撫州蘭若，得大寂開發。四方毳侣依之。
釋無等姓李氏，今東京尉氏人也。負志卓犖，辭氣貞正。少隨父官于南康，頻遊梵刹，向僧瞻像，往即忘歸。既作沙門，遇道一禪師在龔公山，學侣螘慕。等求法於其間，挺然出類。元和七年遊漢上。後至武昌，覩郡西黄鵠山奇秀，遂結茅分衛。由此巴、蜀、荆、襄尚玄理者，無遠不至矣。大和元載，屬相國牛公僧孺出鎮三江，聞等道香，普熏遐迩，命駕枉問。風虎相須，爲法重人。牛公慮其蘭若不𥻊名籍，特爲奏題曰大寂也。憧憧往來，堂無虚位。至四年十月示滅，年八十二。弟子誓通奉全身入塔焉。
釋明覺俗姓猷，河内人也。祖爲官嶺南，後徙居爲建陽人也。覺儒家之子，風流藴藉，好問求知，曾無倦懈。宿懷道性，聞道一禪師於佛跡嶺行禪法，往造焉，遂依投剃染。由此即願觀方衡嶽、天台、四明，徧嘗法味。復於徑山留心請决數夏，負薪，面䵟手胝。下山至杭州大雲寺，禁足院門。續移止湖畔青山頂，結庵而止。屬范陽盧中丞嚮風躬謁，召歸州治大雲寺住持。元和十五年避嫌遠囂，隱天目山。是山也特秀，基墟跨涉四郡。有上下龍潭，深不可測，怪物往往出于中。有白鹿，毛質詭異，土人謂爲山神也。覺遁是中，檀信爲禪宇。長慶三年春及冬至明年二月大旱，野火蔓筵，欲燒院，僧惶懅，覺曰：吾與此山有緣，火當速滅。少選，雷雨驟作，其火都滅，遠近驚嘆。以大和五年七月十九日示疾而亡。
釋圓脩姓潘氏，福州閩人也。生而歧嶷，長而俊邁。忽思拔俗，尋事名師，剔髮變衣，年滿，於嵩陽會善寺納戒。既而儀表容與，日新厥德，研窮經論，俄約觀方。遇百丈山海禪師，根教相符，遂明心要。持盃振錫，而抵于杭。見秦望山峻極之勢，有長松枝繁結蓋，遂棲止于松巔。時感鵲復巢於横枝，物我都忘，羽族馴狎。由兹不下，近四十秋。每一太守到任，則就瞻仰，號鳥窠禪師焉。洎元和初，邦伯裴常棣酷重其道，請下結庵者至于三四，或爲參請去説法，裴侯命八屬宰官同力造伽藍，移廢額曰招賢以居之。大和七年癸丑歲九月二十二日，端坐，怡然歸寂，享年九十九，僧臘八十。杭之累政良守無不傾重，税駕樹陰，請談玄極，不覺更僕移辰矣。今塔在石甑山下，南嶽僧唯貞爲塔銘焉。近有盗發其塔，且多怪異，止收得銘誌而已。
釋普願，俗姓王，鄭州新鄭人也。其宗嗣於江西大寂，大寂師南嶽觀音讓，讓則曹溪之冢子也，於願爲大父，其高曾可知也，則南泉之禪有自來矣。願在孕，母不喜葷血。至德二年，跪請於父母乞出家，脱然有去羈鞅之色。乃投密縣大隈山大慧禪師受業，苦節篤勵，胼胝皸瘃，不敢爲身主，其師異之。大曆十二年，願春秋三十矣，詣嵩山會善寺暠律師受具，習相部舊章，究毗尼篇聚之學。後遊講肆，上楞伽頂，入華嚴海會，抉中百門觀之關鑰，領玄機於疏論之外。當其鋒者，皆旗靡轍亂。大寂門下八百餘人，每參聽之後，尋繹師説，是非紛錯。願或自默而語，群論皆弭曰：夫人不言乃言爾耳。自後舍景匿耀，似不能言者，人以其無法説，或扣其關，亦堅拒不洩。時有密賾其機者，微露頭角，乃知其非無法説，時未至矣。
貞元十一年，挂錫池陽南泉山，堙谷刊木，以構禪宇，蓑笠飯牛，溷于牧童。斫山畬田，種食以饒。足不下南泉三十年矣。夫洪鐘不爲莛撞發聲，聲之者，故有待矣。
大和年初，宣使陸公亘、前池陽太守皆知其抗迹塵外，爲四方法眼，與護軍彭城劉公同迎請下山，北面申礼。不經再歲，毳衣之子奔走道途，不下數百人。大和甲寅歲十月二十一日示疾。十二月二十三日，有白虹貫於禪室後峯，占之者：得非南泉謝世乎？是日西峯巨石崩，聲數十里。當晝，有乳虎遶禪林而號，衆咸異之。二十五日東方明，告門人曰：星翳燈幻亦久矣，勿謂吾有去來也。言訖而謝，春秋八十七，僧臘五十八。契元、文暢等凡九百人，皆布衣墨巾，泣血于山門。赴喪會葬者相繼於路，哀號之聲震于崖谷。乙卯歲，門人奉全身於靈塔，從其教也。膳部員外郎史舘修撰劉軻欽若前烈，追德頌美焉。
釋曇晟，俗姓王氏，鍾陵建昌人也。始生有自然胎衣右袒，猶緇服焉。遂請出家於石門，年滿具法，參見百丈山海禪師。二十年爲侍者，職同慶喜，法必我聞，身若中涓，心居散位。續受藥山舉發，全了無疑，化徒孔勤，受益者衆。以大和三年己酉十月二十七日示滅。勑謚大師號無相，塔名淨勝焉。
釋甄公，姓魯氏，江陵人也。少而警慧，七歲誦通詩、雅，遂應州舉，三上中第，未釋褐。與沙門議論玄理，乃願披緇，投福壽寺辯初法師，以爲模範。後於洛京昭成寺講法數座，因礼嵩山禪師，通暢心决。方至丹陽茅山，尋挂錫於蘇州楞伽山，四遠參玄者駢肩疊足矣。時白樂天牧是郡，接其談道，不覺披襟解帶，心遊無物之場，得甄之閫閾矣。遂堅請出流水寺，不樂安止，以山水爲娱情之趣耳。大和三年，示疾云終，九十歲。以其年四月十七日入塔焉。
釋從諗，青州臨淄人也。童稚之歲，孤介弗群，越二親之羈絆，超然離俗。乃投本州龍興伽藍，從師翦落。尋往嵩山琉璃壇納戒，師勉之聽習，於經律但染指而已。聞池陽願禪師道化翕如，諗執心定志，鑚仰忘疲。南泉密付授之，滅跡匿端，坦然安樂。後於趙郡開物化迷，大行禪道。以真定帥王氏阻兵，封疆多梗，朝廷患之。王氏抗拒過制，而偏歸心於諗。諗嘗寄塵拂上王氏曰：王若問何處得此拂子？答道老僧平生用不盡者物。凡所舉揚，天下傳之，號趙州法道。語録大行，爲世所貴也。
釋智藏，姓黄氏，豫章上高人也。父爲洪州掾。藏隨父入報國寺，見供奉皓月講湼槃經，微體經意，樂入佛門。年甫十三，割恩愛，辭父母，於開元寺宗法師所受學。後脩禪法，證大寂、一公宗要矣。建中元年，入長安。盧元顥素奉其道，舉奏入内供養，勑令住華嚴寺。輦轂之間，玄學者孔熾，就藏之門，若海水之歸投琴之壑矣。大和九年終于住寺，三月十二日入塔焉。
釋圓智，俗姓張，豫章海昏人也。總丱之年，頓求出離，礼湼槃和尚，躬執缾屨。爰登戒地，誓叩禪門，見乎藥山，示其心決。後居長沙道吾山，海衆相從，猶蜂蟻之附王焉。以大和九年乙卯九月十一日長逝，享年六十七。闍維，得不灰之骨數片，腦蓋一節，特異而清瑩，其色如金，其響如銅。乃建塔于石霜山，勑謚脩一大師。寳相之塔。得其道者則普會焉。智公初領悟藥山宗旨，儼師誨之曰：吾無寳玉大弓以爲分器，今賞汝犢鼻一腰，雖云微末，而表親䙝歟？南嶽僧玄泰著碑頌。
釋法常，俗姓鄭，襄陽人也。稚歲從師於荆之玉泉寺。凡百經書，一覽必暗誦，更無遺忘。冠年，受具足品於龍興寺。容貌清峻，性度剛敏，納衣囊鉢，畢志卯齋。
貞元十二年，自天台之于四明餘姚之南七十里，寓仙尉梅子真之舊隱焉。昔梅福初入山也，見多龍穴，神蛇每吐氣成樓閣，雲雨晦冥。邊有石庫，内貯仙藥神仙經籍。常寄宿于房，乃夢神人語之曰：君非凡夫，因話及石庫中聖書懸記既往將來之事，受之者爲地下主，不然爲帝王之師傅矣。常謂之曰：石庫之書，非吾所好。昔僧稠不顧仙經，其卷自亡。吾以湼槃爲樂，厥壽何止與天偕老邪？神曰：此地靈府，俗氣之人輒難居此，立致變怪。常曰：吾寓跡於梅尉之鄉，非久據焉。因號梅山也。由是編苫伐木，作覆形之調，居僅四十年，驗實非常之人也。開成年初院成，徒侣輻湊，請問决疑，可六七百納徒矣。四年，常忽示疾。九月十九日，山林摇盪，鳥獸悲鳴，辭衆而逝，報齡八十八，戒臘六十九。十月十九日焚于南澗，收舍利，五色璨然圓轉焉。
常先隱梅嶺，有僧求拄杖見之，白鹽官安禪師曰：梅子熟矣，汝曹往尋，幸能療渴也。進士江積爲碑云爾。
釋崇演，姓段氏，東平人也。出家于本州龍興寺慧超法師之門。遊方問道，見嵩陽善寂禪師，示其心法。後居都梁山，當于淮浦，四面來商毳客影附焉。相國李公紳鎮撫廣陵，而性剛嚴，少所接與，偏輕釋子。或允相見，必問難鋒起，祗應不供者，多咄叱而出。紳遣衙吏章幼成傳意召演入府，詶對詣理，談論鏗然。紳惘然，翻不測其畛域，特加歸信，請居慧照寺化導。同聲相應，僅于千衆。開成二年，終于淨院，春秋八十四。以十月二十三日全身入塔云。
釋齊安，俗姓李，實唐帝系之英。先人播越，故生于海門郡焉，深避世榮，終祕氏族。安在胎，母夢日兆祥。既誕而神光下燭。數歲，有異僧欵門召見，摩頂曰：鳳穴振儀，龍宫藏寳，紹終之業，其在斯乎！及臻丱角，亟請出家，父母呵止。安曰：禄利之養，止於親爾。冥報之利，不其遠邪？珪組之榮，止於家爾。濟拔之益，不其廣邪？二親感其言而順從，遂依本郡雲琮禪師。雖勤勞謙默，和光同塵，而螢月殊暉，雞鶴異態。年滿登具，乃詣南嶽智嚴律師，外撿律儀，内照實相。後聞南康龔公山大寂禪師隨化度人，慈緣幽感，裹足振錫，一日造焉。大寂欣其相依，論持不倦。及其蜕去，安盡力送終。元和末，安春秋已逾七十，而遊越之蕭山法樂寺，以其古製垣屋靡完，補壞扶傾，不克宴坐。時海昌有法昕者，緇林翹楚，於放生池壖廢地肇葺禪居焉。昕謙而不自有，延請安主之，四海參學者麏至焉。道化之盛，翕然推伏。安不言寒暑，不下堂廡，無流眄，無傾聽，如此者蓋有年矣。而又挺身魁岸，相好壯嚴，眉毫紺垂，顱骨圓聳，望之者如仰嵩華而揖滄溟，曾無測其高深也。以會昌二年壬戌十二月二十二日泊然宴坐，俄爾示滅。先時竹栢盡死，至是精彩益振。爰有清響叩户，祥光滿室，如環佩之鏘鳴，若劍戟之交射。瑞相尤繁，事形别録。
又安懸知宣宗皇帝隱曜緇行，將來法會，預誡知事曰：當有異人至此，禁雜言，止横事，恐累佛法。明日，行脚僧數人參礼，安默識帝，遂令維那高位安置，礼殊他等。安每接談話，益知貴氣，乃曰：貧道謬爲海衆圍遶，患齋不供。就上座邊求一供疏。帝爲操翰攄辭，安覽驚悚，知供養僧賷去，所獲豐厚，殆與常度不同。乃語帝曰：時至矣，無滯泥蟠。囑以佛法後事而去。帝本憲宗第四子，穆宗異母弟也，武宗恒憚忌之，沉之于宫厠，宦者仇公武潛施拯護，俾髠髮爲僧，縱之而逸。周遊天下，險阻備嘗。因緣出授江陵少尹，實惡其在朝耳。武宗崩，左神策軍中尉楊公諷宰臣百官迎而立之，聞安已終，愴悼久之。勑謚大師曰悟空，乃以御詩追悼。後右貂盧簡求爲建塔焉。
釋恒政，姓周氏，平原人也。未入法前，隨入鄉校，殊不嗜書籍。或見佛經，躭味不捨。後棄俗從師，就本州延和寺詮澄法師下受誦經法。既登戒已，問道于嵩少，決了無壅，遁跡三峯，放蕩自在。無幾，入太一山中，甫行風教，學人螘慕。大和中，文宗皇帝酷嗜蜃蛤，沿海官吏先時遞進，人亦勞止。一日，御饌中盈柈而進，有擘不張呀者，帝觀其異，即焚香祝之。俄爲菩薩形，梵相克全，儀容可愛，遂致於金粟檀香合，以玉緜錦覆之，賜興善寺，令致礼之。始宣問群臣：斯何瑞也？相國李公德裕奏曰：臣不足知，唯知聖德昭應。其諸佛理，聞終南山有恒政禪師，大明佛法，博聞強識。詔入宣問，政曰：貧道聞物無虚應，此乃啓沃陛下之信心耳。故契經中應以此身得度者，即現此身而爲説法也。帝曰：菩薩身已見，未聞説法。政曰：陛下覩此爲常非常耶？信非信耶？帝曰：稀奇事朕深信焉。政曰：陛下已聞説法了。皇情悦豫，得未曾有，勑天下寺院各立觀音像，以答殊休。其菩薩，至會昌毁佛舍，乃亡所在。因留政内道場中，累辭入山，宣住聖壽寺，至武宗即位，忽入終南。或問其故，曰：吾避仇，烏可已乎哉？後終山舍，年八十七。闍維，收舍利四十九粒，以會昌三年九月四日入塔。後有廢教之勑，政之先見，若合符節焉。
釋靈祐，俗姓趙，祖父俱福州長溪人也。祐丱年戲于前庭，仰見瑞氣祥雲，徘徊盤鬱，又如天樂清奏，真身降靈，衢巷諦觀，耆艾莫測。俄有華巔之叟，狀類罽賓之人，謂家老曰：此羣靈衆聖標異。此童，佛之真子也，必當重光佛法。久之，彈指數四而去。祐以椎髻短褐，依本郡法恒律師執勞，每倍於役。冠年剃髮，三年具戒。時有錢塘上士義賓授其律科。及入天台，遇寒山子於途中，乃謂祐曰：千山萬水，遇潭即止。獲無價寳，賑卹諸子。祐順途而念，危坐以思，旋造國清寺，遇異人拾得申繫前意，信若合符。遂詣泐潭謁大智師，頓了祖意。元和末，隨緣長沙，因過大潙山，遂欲棲止。山與郡郭十舍而遥，夐無人煙，比爲獸窟。乃雜猨猱之間，橡栗充食。浹旬，有山民見之，羣信共營梵宇。時襄陽連率李景讓統攝湘潭，願預良緣，乃奏請山門號同慶寺。後相國裴公相親道合。祐爲遭會昌之澄汰，又遇相國崔公慎由崇重加礼，以大中癸酉歲正月九日盥漱畢，敷座瞑目而歸滅焉。享年八十三，僧臘五十九。遷葬于山之右梔子園也。四鎮北庭行軍涇原等州節度使、右散騎常侍盧簡求爲碑，李商隱題額焉。
釋玄策，俗姓魯，會稽人也。幼隨父商估，赴天台山光明會，乃隋朝智顗禪師立教，年别九月，遠近州邑黑白二衆鳩聚。策覩殊異，遂於禪林寺智廣師下出家。遊方見江西大寂，頓開翳障。及徧參問，覩黄陂九井山奇秀，乃結茅爲舍，學侣若蟬之走明也。或慰策曰：師之耐寂漠如此乎？策曰：致道者忘心矣，吾樂甚哉。以大中八年現疾而滅。續勑謚大師曰圓寂，塔名智覺焉。
釋寰中，姓盧氏，河東蒲坂人也。禀靈特異，挺質殊倫，身支𦟛亭，頂骨圓峻，其聲若鐘響，其色猶脂凝。學通終古，辭實豐贍。年二十五，隨計中甲科，然未塞其懷，復思再捷。無何，遭母之憂，遂廬于墓所。及服闋，徑往北京童子寺出家。二稔未周，諸經皆覽。明年，往嵩嶽登戒，肄習律部。於兹博通，忽慕上乘，決往百丈山，深得玄旨。後隱南嶽常樂寺，結茅于山椒。諫議大夫崔公深重其操，因别立方丈。虞淵景晞，一飯永日。然其乏水，羸瓶遠求。俄爾深宵，有虎嘷嘯廬側，詰旦視之，果濫泉坼地而湧，足其汲用。後之杭，浙江之北有山號大慈。居未久，檀信爰臻。旋成巨院，四方僧侣參禮如雲。屬武宗廢教，中衣短褐，或請居戴氏别墅焉。
大中壬申歲，太守劉公首命剃染，重盛禪林。壬午歲二月十五日囑累，聲畢而終。時漸溽暑，驗其身一無變異，而頂門焕潤。冬窆于塔所，享年八十三，法臘五十四。有説常樂寺山虎跑泉，當中公滅日，忽焉乾涸。異哉！止資中之受用耳。至乾符丁酉歲，勑謚大師，號性空，塔名定慧也。縉雲太守段成式爲真讚焉。
釋寰普者，不知何許人也。禀形淳粹，克性謙沖。居于醜夷，下風請業汪汪然，其識度輙難擬議。具戒之後，經論温尋。然後杖錫南遊澧陽，遇夾山而得心契，有參學舉問，垂手擕歸，不使一機失其開誘。其所不薦，勸令披覽經法，亦近秀寂之遺風耳。
釋日照，姓劉氏，歧下人也。家世豪盛，幼承庭訓，博覽經籍，復於莊老，而宿慧發揮，思從釋子。卽往長安大興善寺曇光法師下，禀學納戒，傳受經法，靡所不精。因遊嵩嶽，問圓通之訣，欣然趣入。後遊南嶽，登昂頭峯，直拔蒼翠，便有終焉之志。庵居二十載，屬會昌武宗毁教，照深入巖窟，飯栗飲流而延喘息。大中宣宗重興佛法，率徒六十許人還就昂頭山舊基，結苫蓋，構舍宇。復居一十五年，學人波委。咸通中示滅，春秋一百八歲。至三年二月三日入塔，立碑存焉。天下謂其禪學爲昂頭照是歟。
釋宣鑒，姓周氏，劍南人也。生惡葷羶，少多英敏，宿賷異操，懇願出塵。大龍不屈於小庭，俊鶚必騰其層漢，既除美飾，當預僧流。從受近圓，卽窮律藏，其諸性相，貫習偕通。聞重湖間禪道大興，乃抗志雲遊，造龍潭信禪師，則石頭宗師之二葉也。始唯獨居一室，鑒强供侍之。一夕龍潭持一枝火授鑒，鑒接而行數步，且曰：久聞龍潭到來，龍之與潭，俱不見歟？信曰：子親到矣。機與教符，日親丈室三十餘年。後止澧陽。居無何，屬武宗搜揚。洎大中還復法儀。咸通初，武陵太守薛延望堅請，始居德山，其道芬馨，四海禪徒輻湊。伏臘，堂中常有半千人矣。其於訓授，天險海深，難窺邊際。雪峯參見，鑒深肯重。以咸通六年乙酉歲十二月三日，忽告諸徒曰：捫空追響，勞汝神邪？夢覺覺非，復有何事？言訖安坐而化，春秋八十四，僧臘六十五。身據牀坐，卓然七日如生在焉。天下言激箭之禪道者，有德山門風焉。今襄、鄧、漢東法孫極盛者是歟。
釋藏奂，俗姓朱氏，蘇州華亭人也。母方娠及誕，常聞異香。爲兒時嘗墮井，有神人接持而出。丱歲出家，禮道曠禪師。及弱冠，詣嵩嶽受具。母每思念涕泣，因一目不視，迨其歸省，卽日而明。母喪哀毁，廬墓間頗有徵祥，孝感如是，由此顯名。尋遊方訪道，復詣五洩山，遇靈默大師。一言辨析，旨趣符合，顯晦之道，日月之所然也。會昌、大中，衰而復盛。惟奂居之，熒不能惑，焚不能熱，溺不能濡者也。洎周洛再構長壽寺，勑度居焉。時内典焚毁，梵夾煨燼，手緝散落，實爲大藏。尋南海楊公收典姑蘇，請奂歸于故林，以建精舍。大中十二年，鄞水檀越任景求捨宅爲院，迎奂居之。剡寇求甫率徒二千，執兵晝入，奂瞑目宴坐，色且無撓。盗衆皆悸懾，叩頭謝過。寇平，州奏請改額爲棲心寺，以旌奂之德焉。凡一動止，禪者必集，環堂擁榻，堵立雲會。奂學識泉涌，指鑒歧分。詰難排縱之衆，攻堅索隱之士，皆立褰苦霧，坐泮堅冰，一言入神，永破沈惑。以咸通七年秋八月三日現疾告終，享年七十七，僧臘五十七。預命香水剃髮，謂弟子曰：吾七日在矣。及期而滅。門人號慕，乃權窆天童巖，已周三載。一日，異香凝空，遠近郁烈。弟子相謂曰：昔師囑累，令三載後當焚我身。今異香若此。乃發塔視之，儼若平生。以其年八月三日依西域法焚之，獲舍利數千粒，其色紅翠。十三年，弟子戒休賷舍利，述行狀，詣闕請謚。奉勑喪誄，易名曰心鑑，塔曰壽相。
奂在洛下長壽寺謂衆曰：昔四明天童山僧曇粹是吾前生也，有墳塔存焉。相去遼遠，人有疑者，及追驗事實，皆如其言。初任生將迎奂，人或難之。對曰：治宅之始，有異僧令大其門，二十年之後，當有聖者居之。比奂至止，果二十年矣。又奂將離姑蘇，爲徒衆留擁，乃以椶拂與之曰：吾在此矣，汝何疑焉？暨乎潛行，衆方諭其深旨。又令寺之西北隅可爲五百墩以鎮之。或曰：力何可致？奂曰：不然，作一墩殖五株栢，可也。凡微言奥旨，皆此類也。刺史崔琪撰塔碑，金華縣尉邵朗題額焉。
釋義玄，俗姓邢，曹州南華人也。參學諸方，不憚艱苦。因見黄蘗山運禪師，鳴啄同時，了然通徹。乃北歸鄉土，俯徇趙人之請，住于城南臨濟焉。罷唱經論之徒，皆親堂室，示人心要，頗與德山相類。以咸通七年丙戌歲四月十日示滅。勑謚慧照大師，塔號澄虚。言教頗行于世，今恒陽號臨濟禪宗焉。
釋從諫，姓張氏，本南陽人也，徙居廣陵，生于淮甸焉。爲性倜儻，器宇崇峙，於閭里間，爲時畏服。遇相工曰：子身長八尺，眉目秀朗，他日必荷榮寄。諫曰：心不願仕，於榮寄何有？相工曰：所寄荷不可測也。越壯室之年，忽深信佛理，遂捨妻孥，求僧披剃焉。甫登戒地，頗護心珠，因悟禪那頓了玄理。方數十載，同好之者自遠而來請問。諫一一指訂，俾其開覺。尋遊洛下廣愛寺挂錫。時禪客鱗集，如孝子之事父母焉。洛中有請諫設食，必排位對賓頭盧尊者，其爲人之欽奉皆此類矣。屬會昌四年詔廢佛塔廟，令沙門復桑梓，亦例澄汰。乃烏帽麻衣，潛于皇甫氏之温泉别業。後岡上喬木駢鬱，巨石砥平，諫於夏中常就此入定，或補毳事。忽遇頽雲駛雨，霆電擊石，烈風兼至，凡在此者驚奔恐懾。諫唯欣然，加趺而坐，若無所聞者。或問諫，曰：惡畜生何爾？大中初，宣皇詔興釋氏，諫還歸洛邑舊居。其子一日自廣陵來覲，適與諫遇于院門，威貌嚴莊，不復可識。乃問曰：從諫大德所居？諫指之東南可尋。其子既去，遂闔門不出，其割裂愛網又若此也。咸通七年丙戌歲夏五月，忽出詣檀越家辭别曰：善建福業，貧道秋初當遠行，故相聞耳。至秋七月朔旦，旦盥手焚香，念慈氏如來已，右脇而卧，呼門人玄章，誡之曰：人身難得而易失，急急，於物無心，無爲流轉，無生滅法，一切現存。今乃生也有涯，暫與爾别。是日無疾而化，行年八十餘矣。玄章等奉遺旨，送屍于建春門外尸陀林中，施諸鳥獸。三日復視之，肌貌如生，一無近者。遂以餅餌覆之，經宿有狐狼迹，唯啖所覆，身且儼如。乃議用外國法焚之，收合餘燼，起白塔于道傍。人先歸信，香火不絶焉。
次有杭州徑山院釋鑒宗，湖州長城人也。姓錢氏，卽禮部侍郎徽之孫。父晟有疾，宗割股肉饋啖之，紿云他畜之肉。未幾病間，孝譽聞于親里，乃求出家。時州開元寺有上都臨壇十望大德内供奉高閑，閑善草隸，嘗對懿宗御前書，甚高華望，宗誓礼爲師。後出學，涉通淨名、思益經，遂常講習。閑公亦示其筆法，漸得鳳毛焉。倐往謁鹽官悟空大師，隨衆參請，頓徹心源。却復故鄉，勸人營福。咸通三年辛巳，巡歷名山，遂止天目東峯徑山焉。道俗歸心，恢揚法教。出弟子尤者天童山咸啓、勑賜紫衣背山行真、大慈山行滿，皆分枝化物，至七年丙戌閏三月五日示滅。遷塔于大寂巖下。梁乾化五年，吴越國王尚父錢氏表請追謚大師曰無上，祖門傳號爲徑山第二祖。時吴興沈脩者自號白牙先生，述德爲讚記焉。
釋良价，俗姓俞氏，會稽諸暨人也。少孺從師于五洩山寺。年至二十一，方往嵩山具戒焉。登卽遊方，見南泉禪師，深領玄契。續造雲巖，疑滯頓寢。大中末，於斯豐山大行禪法。後盛化豫章高安洞山，今筠州也。价以咸通十年己丑三月朔旦，命剃髮披衣，令鳴鐘，奄然而往。時弟子輩悲號，价忽開目而起曰：夫出家之人心不依物，是真脩行。勞生息死，於悲何有？淪喪於情，太麤著乎？召主事僧令營齋：齋畢，吾其逝矣！然衆心戀慕，從延其日，至于七辰，食具方備。价亦隨齋，謂衆曰：此齋名愚癡也。蓋責其無般若歟？及僧唱隨意，曰：僧家勿事大率。臨行之際，喧動如斯。至八日浴訖，端坐而絶，春秋六十三，法臘四十二。勑謚禪師曰悟本，塔號慧覺矣。
釋藏廙，俗姓程，衢州信安人也。幼歲神氣朗暢，貌質魁然。元和中告親求出家，志不可却，直造長沙嶽麓，投靈智律師請事剃染。智師察其強願不群，乃攝度之。既披法服，尋於武陵開元寺智總律師受具足尸羅，當長慶三年也。因聽律範，旋窮篇聚，語同業曰：教門繁廣，然有總門。總門之急，勿過捨筏。遂徧參禪宗，遇馬素門下高足住龍牙山，知廙法器，異日告之曰：藴界不真，佛生非我。子之正本，當何所名？復從誰得？廙一言領會，千轍同歸。龍牙曰：我法眼不蒙掩矣。既遂所求，大得安静，却迴柯山，蓋避會昌之搜揚也。
至大中六年，郡牧崔公壽重之，於州龍興寺别構禪室，延居之。數年，北至嘉禾，信士歸依，請留住至德伽藍。又往姑蘇，時崔公鈞作守此郡，聞廙名久，請居南禪院。咸通八年，浙西廉使周公寶命住招隱寺。其年秋，却返嘉禾，信士吕京捨别墅造今永安院。時乾符中，群寇紛紜，禪侣分散。廙曰：盗終不至此。及期，寇從别道行，果無所損，其先見如此。五年十月十二日，滿院陰雲，雉鳴烏噪，安坐而化，弟子號哭，却蘇，至六年三月中辰前别衆後終，享年八十二，僧臘五十六。時澹交爲廙作真讚。至乾寧中，僧神贊進狀，乞追謚號塔名。名士吴重裕書碑。
釋大安，姓陳氏，閩城人也。幼年入道，頓拂塵蒙。元和十二年，勑建州浦城縣乾元寺置兜率壇，始全戒足。時天雨桂子及地生朱草，刺史元錫手疏其瑞，上達冕旒。遂迴御札，詔改鳳棲寺號靈感壇焉。安因往洪井，路出上元，忽逢一老父曰：子往南昌，必有所得。及咨參律學，夜聞二僧談論，遽了三乘之旨，乃以所習付之同人。之臨川，見石鞏山慧藏禪師。藏之提唱，必持弓弩以擬學人。安服拜未興，唱曰：看箭。安神色不撓，答對不差。石鞏乃投弩曰：幾年射，始中半人也矣。安遊五臺，入龍池沐浴，雖久寖漣漪，殊無奮暴雨雹之怪，觀者驚悚。後止潙山，礼大圓禪師，復證前聞而爲量果也。時豫章廉使贈太尉崔貞孝公，則魏公之季父，深契玄機，敦安之道，飛疏召之，厥譽愈昌。咸通十四年，詔宜號延聖大師，賜紫袈裟一副。中和二年示疾，所止法堂巨梁中折。三年癸卯十月二十二日，坐化于怡山丈室，春秋九十一，臘六十七。續詔贈圓智大師，塔號證真。
安不嘗唾地，不處温房，隨化而衣，天雨而浴。諮法弟子慧長入關，揚安之德，故有追謚也。博陵司空相國仰慕前烈，遂著文頌德。詩人周朴篤重安，時入山致礼焉。
釋慶諸，俗姓陳，廬陵新淦、玉笥鄉人也。乃祖厥考，咸不爲吏，清言放蕩焉。諸始十三，礼紹鑾禪翁爲師，於洪井西山剃䰂。二十三，往嵩山受具戒，便就東洛學毗奈耶。既知聽制，終謂漸宗，迴抵南嶽，入大潙山。次屆雲巖，遇道吾，垂問知意，方爲二夏之僧。得石霜山，便議終焉之志。道吾躬至石霜山，日勤執侍，往還問答，語在别録。諸貌古氣真，世無能識。時洞山新滅，俄爲遠方禪侣圍遶，因入深山無人之境，結茅宴坐。時衆追尋，倐有見者，皆號哭交請出爲吾曹。諸將安往？由是晨夕被遊學者扣擊，可無希聲以應之乎？如是二十年間，堂中老宿，長坐不卧，屹若椔杌，天下謂之石霜枯木衆是也。南方謂之叢林者，翻禪那爲功德叢林也，爲四方清則者無出其右。以光啓四年戊申歲二月己亥示疾，終于山院，享齡八十二，僧臘五十九。越三月十五日葬于寺西北隅二百許步，門弟子等結墳塔作螺髻形。夏四月一日廣化寺釋子處訥追慕往德，恐遺美聲，命南嶽玄泰纂録言行。諸方弟子分行其道焉。勑謚普會大師，塔曰法相。
次餘杭徑山院釋洪諲，俗姓吴，吴興人也。年纔十九，於開元寺礼無上大師出家落飾，精加佛事，罔怠巾缾。二十二，遣往嵩嶽會善寺受滿足律儀，俾誦大比丘戒，匝七日念終，遂習毗尼。尋傳經講，自謂爲僧有逸群事業，而歸礼本師，曰：汝於十二時中，將何報答四恩三有？諲聞斯詰，憮然失措。三日忘食，本師却招誘提耳，方明本事。如是往還雲巖，次潙山，各爲切磋，蔚成匠手。俄而會昌中例遭黜退，衆人悲泣者，惋歎者，諲晏如也。曰：大丈夫鍾此厄會，豈非命也？夫何作兒女之情乎？時於長沙遇信士羅晏，召居家供施。蓋諲執白衣比丘法，初無差失，涉于二載，若門賓焉。大中初，除滅法之律，乃復厥儀，還故鄉西峯院。至咸通六年，上徑山覲本師。明年，無上大師遷神，衆請諲嗣其法位。始唯百許僧，後盈千數。于時四衆共居，肅然無過。僖宗皇帝賜院額曰乾符鎮國。中和三年，仍賜紫袈裟。景福二年，吴越國王尚父錢氏奏舉登賜法濟大師。光化四年九月二十八日，辭衆而卒。霅溪戚長史寫貌，武肅王爲真讚，傳法弟子廬山栖賢寺寂公、臨川義直、功臣院令達。達於兩浙大行道化，卒謚歸寂大師焉。
初，諲有先見之明。武肅王家居石鑑山，及就戍應募爲軍，諲一見握手，屏左右而謂之曰：好自愛。他日貴極，當與佛法爲主。後累立戰功，爲杭牧，故奏署諲師號，見必拜跪，檀施豐厚，異於常數。終時執喪禮，念微時之言矣。
釋道膺，姓王氏，薊門玉田人也。生而特異，神彩朗然。處于童丱，崆峒禀氣。宿心拔俗，争離火宅之門；拭目尋師，遂攝鍛金之子。師授經法，誦徹復求。年偶蹉跎二十五，方於范陽延壽寺受具足戒。乃令習聲聞律儀，膺嘆曰：大丈夫可爲桎梏所拘邪！由是擁線納，振錫環，詣翠微山問道三載。宴居，忽覩二使者冠服頗異，勉膺曰：胡弗南方參知識邪？未幾，有僧自豫章至，盛稱洞上禪師言要。膺感動神機，遂專造焉。如是洞上垂接，復能領會。曾問曰：我聞思大禪師向倭國爲王，虚耶？實耶？對曰：若是思師，佛亦不作，況國王乎？自爾洞上印許。初住三峰，後就雲居提唱。時唐之季，鍾氏據有洪井，傾委信誠。每一延請入州，則預潔甘子堂以禮之。乃表于昭宗，賜紫袈裟一副并師號焉。都不留意。所化之徒，寒暑相交，不下一千餘衆。牛頭香樹圍遶者皆是栴檀，金翅鳥王軒翔者不齊尺鷃。四方饋供，千里風從，如荆南帥成汭遣賷檀施，動盈鉅萬。以天復元年辛酉秋示疾，至明年正月三日而化焉。豫章南平王鍾氏供其喪葬。時諸道禪子各依鄉土所尚者，隨靈龕到處，列花樹帳幔粉麪之饌，謂之卓祭。一期凶禮之盛，勿過于時也，猗歟！膺出世度人，滿足三十年，遺愛可知也。
釋有緣，俗姓馮，東川梓潼人也。小學之年往成都福感寺，事定蘭開士，卽宣宗師矣。隨侍出入，多在内中。一旦宣召，帝以筆書其衫背云：此童子與朕有緣，由兹召體矣。大中九年，遇白公敏中出鎮益部，開戒壇，卽於淨衆寺具尸羅也。續於京輦聽習經律五臘。後身披布褐，手執墨勑，海内遊行。參見小馬神照，凡同時叢林禪祖無不禮謁者。乃居除州花山，及南遊至武夷山，時廉使李誨爲築禪室。乾符三年，至縉雲龍泉大賽山，立院。因奏祠部給額，號龍安。勑度七僧，住十八載。安而能遷，止連雲院焉。太守盧約者，以諶諒之誠，請入州開元等别院，四事供施焉。天祐丁卯歲四月八日，示疾，至六月朔日終于廨署，報齡七十三，臘五十二。遺旨囑制置揚習司空主喪務，於寺南園荼毗。火滅，散分舍利數百粒。後收四十九粒并遺骨一缾，瘞于石塔。晉開運三年乙巳歲，文泰律師撰塔碑焉。
釋義存，長慶二年壬寅生於泉州南安縣曾氏。自王父而下，皆友僧親佛，清淨謹愿。存生而鼻逆葷血。乳抱中，或聞鐘磬，或見僧像，其容必動，以是别垂愛於膝下。九歲請出家，怒而未允。十二從家君遊蒲田玉潤寺，有律師慶玄，持行高潔，遽拜之曰：我師也。遂留爲童侍焉。十七落髮，來謁芙蓉山恒照大師，見而奇之，故止其所。至宣宗中興釋氏，其道也湼而不緇，其身也裦然而出。北遊吴、楚、梁、宋、燕、秦，受具足戒於幽州寶刹寺訖，巡名山，扣諸禪宗，突兀飄颻，雲翔鳥逝。爰及武陵，一面德山，止於珍重而出。其徒數百，咸莫測之。德山曰：斯無階也，吾得之矣。
咸通六年，歸于芙蓉之故山。其年圓寂大師亦自潙山擁徒至于怡山，王真君上昇之地，其徒孰纍纍而疑關，存拒而久之。則有行實者，始以存同而議曰：我之道巍巍乎，法門圍遶之所，不可造次，其地宜若布金之形勝可矣。府之西二百里有山焉，環控四邑，峭拔萬仞，崷崪以支圓碧，培塿以覛群青。怪石古松，棲蟄龜鶴；靈湫邃壑，隱見龍雷。山之巔，先冬而雪，盛夏而寒。其樹皆别垂藤蘿，𦭵茸而以爲之衣，交錯而不呈其形。奇姿異景，不可殫狀，雖霍童、武夷，無以加之。實閩越之神秀，而古仙之未攸居，誠有待於我也。祈以偕行去。秋七月，穿雲躡蘚，陟險昇幽，將及之。存曰：真吾居也。其夕山之神果效靈。翌日巖谷爽朗，煙霞飛動。雲庵既立，月構旋隆。繇是柅法輪於無爲，樹空門於有地，行實乃請名其山曰雪峯，以其冬雪夏寒，取鷲嶺、猴江之義。斯則庚寅逮于乙未，存以山而道任，山以存而名出。天下之釋子，不計華夏，趨之若召。乾符中，觀察使京兆韋公、中和中司空穎川陳公，每渴醍醐而不克就飲，交使馳懇，存爲之入府，從人願也。其時内官有復命于京，語其道其儕之拔俗悟空者，請蜕浮華而來脱屣。僖宗皇帝聞之，翰林學士訪於閩人陳延効，得其實奏。於是乃錫真覺大師之號，仍以紫袈裟俾延効授焉。存受之如不受，衣之如不衣。居累夏，辛亥歲朔，遽然杖屨，其徒啓而不答，雲以隨之，東浮于丹丘四明。明年，屬王侍中之始據閩越，乃洗兵於法雨，致禮於禪林，馥存之道，常東望頂手。後二年自吴還閩，大加禮異。及閩王王氏誓衆養民之外，雅隆其道，凡齋僧搆刹，必請問焉。爲之增宇、設像、鑄鐘以嚴其山，優施以充其衆。時則迎而館之于府之東西甲第。每將儼油幢聆法論，未嘗不移時。僅乎一紀，勤勤懇懇，熊羆之士，因之投跡檀那；漁臘之逸，其或弭心鱗羽。戊辰年春三月示疾，閩王走毉，毉至粒藥以授，存曰：吾非疾也，不可罔子之工。卒不餌之。其後札偈以遺法子，函翰以别王庭。夏五月二日，鳥獸悲鳴，雲木慘悴。其夜十有八刻時滅度，俗壽八十有七，僧臘五十有九。以其月十五日塔而藏之。爾日奔走，閩之僧尼士庶，巷無居人。閩王漣如出涕，且曰：師其捨予，一何遽乎！遣子延稟躬祭奠之，復齋僧焉。
存之行化四十餘年，四方之僧争趨法席者不可勝筭矣。冬夏不減一千五百。徒之環足，其趨也馳而愈離，辯而愈惑。其庶幾者，一曰師備，擁徒于玄沙；次曰可休，擁徒于越州洞巖；次曰智孚，擁徒于信州鵝湖；其四曰惠稜，擁徒于泉州招慶；其五曰神晏，住福州之鼓山。分燈化物，皆膺聖奬，賜紫袈裟，而玄沙級宗一大師焉。
釋元安，俗姓淡，鳳翔麟遊人也。丱年於歧陽懷恩寺從兄祐律師出家。惟經與論，無不窮核。乃問道翠微，次臨濟，各飡法味，若飫香積之盂也。斲彫復朴，逍遥自如。聞夾山道盛德至，造澧陽當稽問轇轕，又增明淨。後開樂普山，尋居蘇溪，答詶請益，多偶句華美，爲四海傳焉。以昭宗光化元年戊午十二月遷滅，享壽六十五，法臘四十六矣。臨終告衆，頗多警策辭句云。
釋恒通，俗姓李，邢州平恩人也。家傳士族，幼而知學。蘇秦顯達，猶懷二頃之田；元亮孤高，不羡五斗之禄。縱越掞天擲地，拖紫腰金，瞬息浮華，豈裨來業？父母終禮，年甫十三，潜入鵲山訪道依師。既罷丘墳，唯披釋典，精虔懺誦，懇侍巾瓶，不弭初終，蒙恩剃度。年二十，於本州開元寺具戒。後往京兆薦福寺聽習經律。七八年間，尋窮藏教，乃曰：摩騰入漢，譯著斯文。聖胄來梁，復明何事？因辭北闕，逕詣南方，遇招賢岑大師。大師問曰：何處人也？曰：邢州人也。招賢曰：我道不從彼來。通曰：和尚還住此無？於是有滯皆伸，無疑不決。後指洞山、石霜，皆往參焉。招賢示滅，通以弟子禮事之。咸通末，遊宣城，尚書崔寓素奉禪門，攀迎莊肅，覩通儀表拔俗，問答往還，崔甚悦服。於謝仙山奏置禪院，號瑞聖，請以居之。四方毳衲之徒，不邀自聚。博陵方議奏薦師號，堅讓遂寢。中和末，文德初，群寇競起。通領徒至四明。大順二年，郡牧黄君晟請留居雪竇焉，蔚然盛化。天祐二年七月示疾，越九日躬入浴室，却坐繩牀，集衆焚香，勤勤付囑，合掌而逝。春秋七十二，夏臘五十二。以其年八月七日遷石塔于院之西南二百餘步。
或曰：通臨終言：我龐勛也。此非也。高僧無作爲行録而無此説。若觀年臘，龐勛豈正弱冠來逃難邪？
釋慧寂，俗姓葉，韶州湏昌人也。登年十五，懇請出家，父母都不聽允。止十七，再求堂親，猶豫未決。其夜有白光二道從曹溪發來，直貫其舍。時父母乃悟是子至誠之所感也。寂乃斷左無名指及小指，器藉跪致堂階曰：答謝劬勞！如此，父母知其不可留，捨之。依南華寺通禪師下削染，年及十八，尚爲息慈。營持道具，行尋知識。先見躭源。數年，良有所得。後參大潙山禪師，提誘哀之。棲泊十四五載，而足跋，時號跋脚驅烏。凡於商攉，多示其相。時韋胄就寂請伽陁，乃將紙畫規圓相，圓圍下注云：思而知之，落第二頭。云不思而知，落第三首。乃封呈達。自爾有若干勢以示學人，謂之仰山門風也。海衆摳衣得道者，不可勝計，往往有神異之者，倐來忽去，人皆不測。後勑追謚大師，曰智通，塔號妙光矣。今傳仰山法示成圖相，行于代也。
釋慧恭，俗姓羅氏，福州閩人也。家傳儒素，不交非類。母姙之初，夢所居湧出浮圖，上參于天。迨恭誕生，嶷然聰悟。年十七，舉進士，名隨計車。將到京闕，因遊終南山奉日寺，目祖師遺像，釋然世綱，遂求出家。操執僧事，備歷艱辛。二十有二，適值新創安國寺受具足戒。尋乃遊方，緣嶮涉荒，而無難色。嘗遇黑蛇傷指，不求毉而毒螫自銷。見魑魅占山，諭罪福而妖物遄息。至武陵德山，詣宣鑒禪師，領會風飛，由兹道合。因挂錫，施門人禮。鑒公順世，後遊玉山，至信州，刺史營西禪院而禮之，其徒數百人。居歲餘，以郛郭喧繁，復入福州長溪馬冠山。自馬冠抵泉州富陽山，所至之所，檀施臻集，徒侣解鉢，禪坊立就，其爲士庶嚮奉如此。
景福三年，與門人遊天台，州牧京兆杜雄留之而止。杜因創瑞龍院於紫凝山，祈恭興揚法席，以悟淪迷。緇俗雲馳，香花山積。天復三年癸亥十二月午時，命衆聲鐘，顧瞻左右，促言云去。加趺瞑目，儼然而化，春秋八十四，僧夏六十二。闡圓頓之宗，居道德之最，殁無易名，塔無題牓，足見浮名爲桎梏耳。門人上足師遂植松負土，力崇塔廟，所謂法空不壞因緣矣。因緣有之，孝行曷傷于道云。
傳釋文喜，姓朱氏，嘉禾禦兒人也。母氏方娠，夢吞桃三蔕，至誕彌不味葷羶。七歲，詣本邑常樂寺僧清國下出家，國卽喜之渭陽也。勒誦經并懺文十卷，方遂削染。往越州開元寺學法華經，集天台文句，卽時敷演，則救螘分中便能講訓也。開成二年屆趙郡，受近圓登習四分律。屬會昌澄汰，變素服，内秘之心無改。遇大中初年例重懺度，於鹽官齊豐寺講説。後往礼大慈山性空禪師，誨之曰：子何不學善財徧參乎？咸通壬午歲至豫章觀音院，見仰山，喜於言下了其心契。仰山令典常住。一日有異貌僧就求齋食，喜減己食饋之。仰山預知，故問曰：此果位僧求食，汝供給周旋否？答曰：輟己分迴施。曰：汝大得利益。七年，旋浙右，止千頃山，築室居之。十年，餘杭劉嚴合、馬徵請居龍泉古城院，凡十一年。乾符己亥歲，巢寇掠地至餘杭，喜避地湖州餘不亭，刺史杜孺休請住仁王院。光啓三年，武肅王錢氏始牧杭郡，降疏請住龍泉廨署，今慈光院是也。大順元年，威勝軍節使董昌、武肅王同年發表薦論，兩賜紫衣。乾寧四年奏師號，曰無著。光化三年示疾，十月二十七日加趺坐而終于州郭廨署，春秋八十，僧夏六十。終時方丈上發白色光，竹樹變白。十一月二十二日，遷塔于靈隱山西塢。喜形貌古朴，骨強而瘦，戒德禪門真知識也。
初，喜寓居霅川。廣明元年夏，有蝗飛翳天，下食田苗。喜自將拄杖懸挂袈裟，標于畎澮中。其蟲將下，遂厲聲叱之，悉翻飛而去。十頃之苗斯年獨稔，其感通如此。或云所傳得馬祖細衲袈裟以爲信寳矣。
遷葬之後，大復二年壬戌八月中，宣城帥田頵應杭將許思叛涣縱兵大掠。發喜塔，見肉身不壞，如入禪定，髮爪俱長。武肅王奇之，遣裨將邵志祭後，重封瘞焉。
釋惟靖，吴門人也。年三十許，形奇貌古，且類憨癡，入國寧寺，巡僧房唱曰：要人出家請留下。至經藏院，見二衆闍梨大德慧政，便跪拜伸誠，願容執侍。政公允納，與翦飾。於天台受具，暫歸謝政，便尋訪名山。有知識處，必經寒燠。自爾勤於禪法，未嘗發言，卽居定光禪師廢金地道塲。侵星赴禪林寺晨粥，而多虎豹，隨到寺門，虎踞地若伺候。靖出，復隨至金地。遲明，巨迹極多。靖恐人知，以鋤滅虎跡。俄患背疽，困睡，有鴆鳥糞于瘡所，非久全愈。又虞冰雪，備粇粒半斗，每日以銚合菜煑食，寘粇於地窖中。過期，用米常滿不耗。靖乃築之而云：吾被此物知，非理也。尋居伏龍山，山可瞰海，峯勢岹嶢，昔僧鑒諸曾隱于是。諸卽唐王相國之母弟也，能文習道，刺史多往謁之。靖續遁此山，刺史黄晟常請出州，供施繁委。末於奉川北山置院示疾坐終，享齡七十餘。窆于山下，塋塔存焉。
釋圓紹，姓孫氏，其先富陽人也，祖官于南燕，因爲滑臺白馬人焉。年及識環，天然俊邁。鄰兒戲玩，我且恬然；群從追隨，我惟閑静。年當十八，方遂志出家，師事明福寺正覺禪師。覺見而異之，訓諸徒弟，獨許紹耳，曰：真空門之偉器也。至年二十二，於相州義檀香燈律師邊受具。登卽尋師訪道，效祖參玄，二翼之餘，一盂之外，必無他物。唯誓禪宗立雪傳衣，是其素望也。至于三湘、五嶺、二蜀、兩京，凡曰叢林，一皆參礼。既探至賾，頓了心機，乃挂錫於夷門，卽倉垣水南寺、今爲開寶也。
大中十年，適遇唐相國裴公休罷調商鼎，來鎮魏郊，同氣相求，一言道合，卽命居今東上方院也。紹將聚禪徒，患其迫窄，遂開上院之西，損上益下。時檀施臻萃，倐成巨院，擁納之流，數盈二百，横跨夷門山之峻嶺焉。紹卽七祖荷澤神會禪師五葉法孫也。演其無念，示以真心，了達磨之密傳，極南能之深趣。時參學之衆，擁從且繁。遇元帥相國王晉公鐸，以紹道行通感，神祇効靈，降甘露於玄穹，泫嘉瑞於青檜，奏僖宗賜院額曰雙林，師號曰法濟。别勑令度侍者七人。其間法會興盛，士庶歸心，僅四十載，所化人可萬計，僧尼弟子五百餘人。以乾寧二年乙卯七月四日謂衆曰：急急自了去，本爲逃生死。若不解玄旨，何時得脱？吾景逼崦嵫，此爲最後之言也。於方丈中寂然而化，俗壽八十五，法臘六十三。勑許於本院西南隅建塔焉。越五年二月二日重開塔，髮長半寸，儀貌如生。乃以香花供養七日，遠近瞻礼，稱歎希奇。已而行荼毗，火中迥出五色神光，收舍利百餘粒，四散隨心淘選，近一千粒，温潤玉潔，璨爛珠圓，驗五分之熏成，匪一生之構集。四衆虔仰，復迎入塔，卽昭宗皇帝戊午歲也。睢陽相國袁象先理于浚郊。弟子惠靄等冀終法乳，列狀乞舉行謚禮，梁乾化三年癸酉，太祖勑易名曰定覺，塔曰靈化。至貞明四年九月，惠靄等欲旌表師德立碑，勑允，開封尹王公瓚之文也。
釋法普，姓潘氏，廬江人也。貌古情寬，擁敗納觀方。元和中，因見黄崗山色奇秀，其峯巉崪，其林鬱密，中有石壇，平坦而高峙。乃放囊挂錫，于中班荆。久之，尋附樹架蓬茨，僅容身而已。未幾，有人自小徑而至，見普驚怪，問云：何緣至此？曰：某本行山麓，見巔頂騰漲，紫氣盤紆可愛，意此山有尤物，故來耳。諦視普，遲迴而去。山下行者聞而尋焉。禪學之徒，不數年遽盈百數。普却之曰：老僧獨居，無物利人，君等亦無所乏。由是星居之庵多矣。弟子廣嚴等搆成大院，禪客翕如，傳其法者無筭。一日，集衆辭云：吾其終矣。汝曹善住珍惜！加趺坐胡牀而卒。其身不壞散，後以香泥塗繢之。至乾符中，重立碑頌云。
次洛京華嚴寺釋休静，不知何許人也。屬洞山禪道風行，静往造之，抉擿所疑，若雷復于本位焉。北返於洛邑，開演。因赴内齋，諸名公皆執經諷讀，唯静并其徒俱默坐。帝宣問：胡不轉經？詶答響應，仍皆屬對，悦可帝情。尋迴平陽示滅。收舍利，四處樹浮圖。勑謚寶智大師，塔號無爲也。
釋智閑，青州人也。身裁七尺，博聞強記，有幹略。親黨觀其所以，謂之曰：汝加力學，則他後成佐時之良器也。俄爾，辭親出俗。既而慕法心堅，至南方礼潙山大圓禪師盛會，咸推閑爲俊敏。潙山一日召對茫然，將諸方語要一時煨燼，曰：畫餅弗可充飢也。便望南陽忠國師遺跡而居。偶芟除草木，擊瓦礫，失笑，冥有所證，抒頌唱之，由兹盛化。終後，勑謚襲燈大師，塔號延福焉。
次舒州桐城投子山釋大同，姓劉氏，舒州懷寧人也。幼性剛正，有老成氣度。因投洛下保唐滿禪師出俗，初習安般觀，業垂成，遂求華嚴性海。復負錫謁翠微山法會，同伏牛元通激發請益，大明祖意。由是放蕩周遊，還歸故土，隱投子山，結茅茨，棲泊以求其志。中和中，巢寇蕩覆京畿，天下悖亂。有賊徒持刃問同曰：住此何爲？對以佛法。魁渠聞而膜拜。脱身服裝而施之下山。以梁乾化四年甲戌四月六日，加趺坐亡，春秋九十六，法臘四十六。凡居化此山三十餘載云。
釋光仁，不知何許人也。其形矬而么麽，幼則氣㮣凌物，精爽殆與常不同。早參洞山，深入玄奥，其辯給又多於人也。嘗問香嚴禪師，答微有偏負。曰：某累繭重胝而至，得無勞乎？唾地而去。後居臨川踈山，毳客趨請，頗有言辭，著四大等頌略、華嚴長者論，行于世。終入龕中，已有白鹿至靈前屈膝而起，時衆謂爲作弔焉。
次筠州白水院釋本仁，不知何許人也。得心於洞山法席。仁罕談道，而四方之人若影之附形，却之還至。乃徇丹陽人請，住無幾時。天復中，至洪井高安白水院聚徒。垂欲入滅，先觸處告違，乃集衆焚香曰：至香煙盡處，是某湼槃時。如其言，端坐而化。
次龍牙山釋居遁，姓郭氏，臨川南城人也。年殆十四，警世無常而守恬淡。白親往求出家于廬陵滿田寺。於嵩山受具戒，已思其擇木，乃參翠微禪會，迷復未歸，莫知投詣。聞洞上言玄格峻，而躬造之。遁少進問曰：何謂祖意？答曰：若洞水逆流，卽當爲説。而於言下體解玄微。隱衆栖息，七八年閒孜孜戢曜，時不我知，久則通矣。天策府楚王馬氏素藉芳音，奉之若孝悌之門禀昆長矣。乃請居龍牙山妙濟禪院，侁侁徒侣常聚半千。爰奏舉，詔賜紫袈裟并師號證空焉，則梁貞明初也。方嶽之下，號爲禪窟，闚其室得其門者亦相繼矣。至龍德三年癸未歲八月遘疾弥留，九月十三日歸寂。遁出世近四十餘齡，語詳别録。
釋師備，俗姓謝，閩人也。少而憨黠，酷好垂釣，往往泛小艇南臺江自娱。其舟若虚，同類不我測也。一日，忽發出塵意，投釣棄舟，上芙蓉山出家，咸通初年也。後於豫章開元寺具戒，還歸故里，山門力役，無不率先。布納添麻，芒鞵續草，減食而食，語默有常，人咸畏之，汪汪大度，雖研桑巧計不能量也。備同學法兄，則雪峯存師也，一再相逢，存多許與，故目之爲備頭陀焉。有日，謔之曰：頭陀何不徧參去？備對曰：達磨不來東土，二祖不往西天。存深器重之。先開荒雪峯，備多率力。王氏始有閩土，奏賜紫衣，號宗一大師。以開平二年戊辰十一月二十七日示疾而終，春秋七十四，僧臘四十四。閩越忠懿王王氏樹塔。備三十年演化，禪侣七百許人，得其法者，衆推桂琛爲神足矣。至今浙之左右，山門盛傳此宗，法嗣繁衍矣。其於建立透過大乘初門，江表學人無不乘風偃草歟？
釋存壽，不知何許人也。清標勝範，造次奚及。罷尋經論，勇冠輩流。往問津於石霜禪師，决了前疑，虚舟不繫，乃爲枯木，衆之椔杌矣。後還蒲坂，緇素歸心。時冀王友謙受封屏翰，好奇侚異，聞人一善，厚禮下之。王召入府齋，論道談玄，不覺膝之前席，頗增奉仰，續爲菩薩戒師，供施便蕃。度門人四百許員，尼衆百數。壽平日罕言，言必利物。喜愠之色，人未嘗見，望之若孤松凌雪焉。終時春秋九十三，加趺而坐，一月後髭髮再生，重剃入塔。塔之亭，每有虎旋遶，𠘯迹時繁。勑謚爲真寂大師焉。
釋師彦，姓許氏，閩越人也。早悟羈縻，忽求拔俗，循乎戒檢，俄欲觀方。見巖頭禪師，領會無疑。初樂杜嘿，似不能言者。後爲所知敦喻，允請住台州瑞巖山院。時道怤往參問，答對響捷，怤公神伏。後二衆同居，彦之威德，凛若嚴霜。糾正僧尼，無容舛悮，故江表言御衆翦齊者，瑞巖爲最。嘗有三僧，胡形清峭，目睛轉若流電焉，差肩並足致禮。彦問曰：子從何來？曰：天竺來。何時發？曰：朝行適至。彦曰：得無勞乎？曰：爲法忘勞。乃諦視之，足皆不蹈地。彦令入堂，上位安置，明旦忽焉不見，云是辟支迦果人，然莫知階級。時有不測人入法會，非止一過。彦參學時號爲小彦長老。兩浙武肅王錢氏累召，方肯來儀，終苦辭去。寺倉常滿，嘗有村媪來參礼，彦曰：汝休拜跪，不如疾歸家，救取數十百物命，大有利益。媪忩忙到舍，兒婦提竹器拾田螺正歸。媪接取，放諸水濆。又數家召齋，一一同日見彦來食至終闍維。有巨蛇緣樹杪，投身火聚，當乎薪盡，舍利散飛。或風動草木上紛紛而墜。神異絶繁，具如别録。
釋本寂，姓黄氏，泉州蒲田人也。其邑唐季多衣冠士子僑寓，儒風振起，號小稷下焉。寂少染魯風，率多強學，自爾淳粹獨凝，道性天發。年惟十九，二親始聽出家。入福州雲名山。年二十五，登于戒足，凡諸舉措，若老苾蒭。咸通之初，禪宗興盛，風起於大潙也。至如石頭藥山其名寢頓，會洞山憫物，高其石頭，往來請益，學同洙泗。寂處衆如愚，發言若訥。後被請住臨川曹山，參問之者堂盈室滿。其所詶對，激射匪停，特爲毳客標準，故排五位以銓量區域，無不盡其分齊也。復注對寒山子詩，流行㝢内，蓋以寂素修舉業之優也。文辭遒麗，號富有法才焉。尋示疾，終于山，春秋六十二，僧臘三十七。弟子奉龕窆而樹塔。後南嶽玄泰著塔銘云。
釋桂琛，俗姓李氏，常山人也。甫作童兒，篤求遠俗，齋茹一飡，調息終日。秉心惟確，鄉黨所欽。二親愛縛而莫辭，群從情纏而難脱。既冠繼踰城之武，求師得解虎之儔，乃事本府萬歲寺無相大師矣。初登戒地，例學毗尼，爲衆升臺宣戒本畢，將知志大安拘之於小道乎？乃自誨曰：持犯束身，非解脱也。依文作解，豈發聖乎？於是誓訪南宗，程僅萬里。初謁雲居，後詣雪峯玄沙兩會，參訊勤恪。良以嗣緣有在，得旨於宗一大師，明暗色空，廓然無惑。密行累載，處衆韜藏。雖夜光所潛，而寶器終異，遂爲故漳牧太原王公誠請於閩城西石山建蓮宫而止。駐錫一紀有半，來往二百衆。琛以秘重妙法，罔輕示徒，有密學懇求者，時爲開演。後龍溪爲軍倅，勤州太保瑯瑘公志請於羅漢院爲衆宣法，諱讓不獲，遂開方便。不數載，南北參徒喪疑而往者，不可殫數。有角立者，撫州曹山文益、江州東禪休復，咸傳琛旨，各爲一方法眼，視其子則知其父矣。以天成三年戊子秋，復屆閩城舊止，徧翫近城梵宇。已俄示疾，數日安坐告終，春秋六十有二，僧臘四十。遺戒勿遵俗禮而棺而墓。於是荼毗於城西院之東岡，收其舍利，建塔于院之西，禀遺教也。則清泰二年十二月望日也。琛得法密付授耳。時神晏大師，王氏所重，以言事脅令捨玄沙嗣雪峯，確乎不拔，終爲晏讒而凌轥，惜哉！
釋慧稜，杭州海鹽人也，俗姓孫氏。初誕纏紫色胎衣。爲童齓日，俊朗抗節，於吴苑通玄寺登戒。已聞南方有禪學，遂遊閩嶺，謁雪峯，提耳指訂，頓明本性。乃述偈云：昔時謾向途中學，今日看來火裏冰。如是親依，不下峯頂，計三十許載。冥循定業，謹攝矜莊。泉州刺史王延彬召稜住昭慶院，禪子委輸，唯虞後至。及於長樂府，居長慶院，二十餘年，出世不減一千五百衆。稜性地慈忍，不妄許人。能反三隅，方加印可。以長興三年壬辰五月十七日長往，春秋七十九，僧臘六十。閩國王氏私誄之大師，號超覺。塔葬皆出官供。判官林文盛爲碑紀德云。
釋道怤，俗姓陳，永嘉人也。艸總之年，性殊常準，而惡鯹血之氣。親黨強啖以枯魚，且虞嘔噦。求出家于開元寺。具戒已，遊閩入楚，言參問善知識，要决了生死根源。見臨川曹山寂公，大有徵詰，若曇詢之問僧稠也。終頓息疑於雪峯，閩中謂之小怤布納。時太原同名，年臘之高故。暨廻浙，住越州鑑清院。時皮光業者，日休之子，辭學宏贍，探賾禪門，嘗深擊難焉。退而謂人曰：怤公之道，崇論閎議，莫臻其極。武肅王錢氏欽慕，命居天龍寺，私署順德大師。次文穆王錢氏創龍册寺，請怤居之，吴越禪學自此而興。以天福丁酉歲八月示滅，春秋七十。荼毗于大慈山塢，收捨舍利，起塔於龍姥山前。故僧主彙征撰塔銘。今舍利院，弟子主之，香火相綴焉。
釋全付，吴郡崐山人也。幼隨父商于豫章，聞禪寂之説，乃有厭世之志。白求出家，父愠形于色。愠止，復白者三，父異其誠，率略許之。遂詣江夏，投清平大師。問曰：爾來何求？付曰：志求法也。清平師憐其幼而抱器，撫以納之。夙興夜寐，殊於群童。及長，爲之落飾，尋登戒度。奉師弥謹，檢身弥至，問法無猒飫，見性不齷齪，清平頷而許之。一日，謂人曰：吾聞學無常師，吾非匏瓜，豈繫於此而曠於彼乎？遂辭師而抵宜春之仰山，礼南塔涌禪師。應對言語，深認仰山之勢，頓了直下之心。仰山辴然器重之。拳拳伏膺，棲神累載。後遊于廬陵，安福縣宰楊公建應國禪院，請付居之。禪徒子來，堂室畟滿。楊宰罷任，其鄉人復於鴿湖山建院，迎以居之。廉使上聞，錫名曰清化禪院，禪徒麕至，請問者牆進。皆不我屈，豈多讓于前輩乎？有同里僧謂付曰：父母之鄉，胡可棄也？任緣徇世，願師歸歟！遂别鴿湖而還故國。時吴越文穆王錢氏命升階，賜之衣衾鉢器，有加禮焉。丁酉歲，錢城戍將闢雲峯山，建清化禪院，召以居之。次忠獻王錢氏遣使錫以紫袈裟，付上章累讓，再賜之，又讓之，遂改以納衣。付曰：吾非榮其賜而飾讓也，恐後人之倣吾而逞欲矣。尋賜號曰純一禪師，又固讓之。付不以情忘情，故情真；不以道求道，故道直。所居院之殿宇堂室，人競崇建之。鑄鐘千餘斤。新額曰雲峯清化禪院，雲水之侣輻湊，睠睠不欲捨旃。開運四年丁未歲秋七月示疾，謂衆曰：生也法起，殁也法滅，起滅非言論所及也。安然而逝，有大雨疾風，以震林木拔矣。享年六十六，臘四十有五。歸窆于山之北塢，弟子應清等十餘人奉師遺訓，不墜其道焉。僧主彙征爲塔銘。建隆二年立。
釋善静，俗姓王氏，長安金城人也。父朗，唐威州刺史。母李氏因夢聖容照爛金色，遂爾娠焉。及生歧嶷。殆乎知學，博通群言，因掌書奏于神策軍，中尉器重之。忽猒浮幻，潜詣終南豐德寺，礼廣度禪師，時年二十七也。洎乎削染受具，天復中南遊樂普，見元安禪裔，乃融心要。北還化徒于故里，結廬于終南雲居山，道俗歸之如市。又起遊峨嵋，礼普賢銀色世界，迴興元，連帥王公礼重留之，後還故鄉，已黍離矣。留守王公營永安禪院以居之。以開運丙午歲冬鳴椎集僧囑累，還方丈，東向，右脇而化，俗壽八十九，僧臘六十。黑白之衆若喪嚴親。明年正月八日，荼毗於城南，獲舍利數千粒。漢乾祐三年庚戌八月八日，遷塔于長安義陽鄉，石塔巋然。
初，静率多先覺，往遊𤏡道，避昭宗之蒙塵。又生平洗沐，舍利隕落，皆收秘，不許弟子示人。又嘗禪寂次，窗外無何有白鶴馴狎于庭，若有聽法之意。静令人驅斥之。凡此殊徵，有而不有。晉昌軍府主郭公歸信焉，營構禪院，命以居之。翰林學士魚崇諒爲塔銘述德焉。
次杭州龍華寺釋靈照，本高麗國人也。重譯而來，學其祖法，入乎閩越，得心於雪峯。苦志參陪，以節儉勤于衆務，號照布納焉。千衆畏服，而言語似涉島夷。性介特，以恬淡自持。初住齊雲山，次居越州鑑清院。嘗秖對副使皮光業，語不相投，被舉擯徙龍興焉。及湖州太守錢公造報慈院請住，禪徒翕然。吴會閒僧捨三衣披五納者，不可勝計。忠獻王錢氏造龍華寺，迎取金華梁傳翕大士靈骨道具，寘于此寺樹塔，命照住持焉。終于此寺，遷塔大慈山之峯。
釋文益，姓魯氏，餘杭人也。年甫七齡，挺然出俗，削染于新定智通院，依全偉禪伯。弱年，得形俱無作法於越州開元寺。于時謝俗累以拂衣，出樊籠而矯翼。屬律匠希覺師盛化其徒于鄮山育王寺，甚得持犯之趣。又遊文雅之場，覺師許命爲我門之游夏也。尋則玄機一發，雜務俱捐。振鍚南遊，止長慶禪師法會。已決疑滯，更約伴西出湖湘，爾日暴雨不進，暫望西院寄度信宿，避溪漲之患耳。遂參宣法大師曾住漳浦羅漢，閩人止呼羅漢。羅漢素知益在長慶穎脱，鋭意接之，唱導之。由玄沙與雪峯血脉殊異，益疑山頓摧，正路斯得，欣欣然挂囊栖止，變塗迴󰞻，確乎不拔。尋遊方却抵臨川，邦伯命居崇壽。四遠之僧求益者，不減千計。江南國主李氏始祖知重，迎住報恩禪院，署號淨慧。厥後微言欲絶，大夢誰醒？既傳法而有歸，亦同凡而示滅，以周顯德五年戊午歲秋七月十七日有恙，國主紆于方丈問疾。閏月五日，剃髮澡身，與衆言别，加趺而盡，顔貌如生，俗年七十四，臘五十五。私謚曰大法眼，塔號無相。俾城下僧寺具威儀禮迎引，奉全身於江寧縣丹陽鄉，起塔焉。
益好爲文筆，特慕支湯之體，時作偈頌真讚，别形纂録。法嗣弟子天台德韶、慧明、漳州智依、鐘山道欽、潤州光逸、吉州文遂。江南後主爲碑頌德，韓熙載撰塔銘云。
釋行因，不詳姓氏，鴈門人也。遊方問道于江淮，見廬山北有巖，遥望如垂手焉，手下則深邃可三五丈許。因獨棲禪觀于其中。僞唐主元宗聞之，三徵召不起。巖中夜闌，有異鹿一卧于因之石屋之側，又錦囊鳥一伏宿于石壁下，二物都無驚怖。因不度弟子，有鄰庵僧爲之供侍。一日小疾，謂侍僧曰：卷上簾，我去去。簾方就鉤，下牀三數步間立，屹然而化，春秋七十許。元宗命畫工寫真，而闍維收遺骨，白塔在巖背焉。初因傳禪法于襄陽鹿門山，尋爲元宗堅請，於棲賢寺開堂唱道，不及朞月，潛歸巖窟。初巖如五指，中指上有松一株，因終之日，此亦枯瘁。因有經藉之學，有問則指擿先儒得失章句，是非談論，不滯於方隅，開喻必含於教化，實得道之良士也。
次錢塘慧日永明寺釋道潛，俗姓武，蒲津人也。生而強壯，容姿端雅。成立則身長七尺許，胸前黑子七點，若斗之綱魁焉。投中條山棲巖大通禪院，礼真寂禪師，爲親教也。戒檢嚴明，訥言敏行。師亡之後，誓入鴈門五臺山，以精恪之故，躬覩文殊聖容。後諸方無定遊處。末到臨川，見崇壽益禪師，頓明心决。次棲衢州古寺，覽閲藏經。嘗宴坐中，見文殊現形，不覺起而作礼。及詣杭，礼阿育王塔，跪而頂戴，淚下如雨。問掌塔僧曰：舍利人不目擊，還實有否？僧曰：按傳記云，藏在内角中，望若懸鐘焉。潛疑未已，遂苦到跪礼，更無間然。俄見舍利紅色在懸鐘之外，蠢瞤而行。潛悲喜交集。又光文大師彙征迥然肯重，自爲檀越，請於山齋行三七日普賢懺，忽見徧吉御象在塔寺三門亭下。其象鼻直枕行懺所。漢南國王錢氏命入王府受菩薩戒，造大伽藍，號慧日永明，請以居之。假號曰慈化定慧禪師，别給月俸以施之，加優禮也。建隆二年辛酉九月十八日示疾而終。入棺之際，有白光晝發，孛孛瑩然，時衆皆覩。至十月内於龍井山荼毗，所收舍利夥多。有屠者自惟惡業，展襟就火聚乞求，斯須獲七顆。屠家持於印氏塔中。至開寶庚午歲，天台韶禪師建石塔，緘其真骨，癸酉歲塔頂放白光焉。
釋緣德，俗姓黄，錢塘人也。父超修學儒術，而長於繢畫，傳周昉佛粉本，受筆法於吴興李沼長史。德幼有出家之志，心性孤僻而寡合，遂往天台受具，習禪法於天龍寺道怤禪師。尋往江西問道，自雲居往廬阜，孤節高岸，實不見有所欲。江南國主李氏召入内道場安置，慮其不群，别構羅漢院處之。苦求入山，請住廬山新院，乃列威儀導引焉。德且裝衣荷檐而入，然後升座，對答參問焉。其國主賜賚，未嘗以表牋報謝。有國老宋齊丘者，礼以師道。以開寶中卒于山院。德一生服用，熟韋袴襪而已。行杜多法，供億諸禪侣，㕑無匱乏。或謂德有黄白術焉。
釋德韶者，姓陳氏，縉雲人也。幼出家于本郡，登戒後，同光中尋訪名山，參見知識，屈指不勝其數。初發心於投子山和尚，後見臨川法眼禪師，重了心要，遂承嗣焉。始入天台山，建寺院道場。無幾，韶大興玄沙法道，歸依者衆。漢南國王錢氏嘗理丹丘，韶有先見之明，謂曰：他日爲國王，當興佛法。其言信矣，遣使入山旁午，後署大禪師號，每有言時，無不符合。蘇州節使錢仁奉有疾，遣人賷香往乞願焉。乃題疏云：令公八十一。仁奉得之甚喜曰：我壽八十一也。其年八月十一日卒焉。凡多此類。韶未終之前也，華頂石崩，振驚百里，山如野燒蔓筵，果應韶終。焚舍利繁多，營塔，命都僧正贊寧爲塔碑焉。享年八十二，法臘六十四卽開寶五年壬申歲六月二十八日也。語録大行。出弟子傳法百許人，其又興智者道場數十所，功成不宰，心地坦夷。術數尤精，利人爲上。至今江浙間謂爲大和尚焉。
論曰：梵語禪那，華言念修也。以其觸情念而無念，終日修而無修。又云正定也，正受也。正則廓然㝠而定矣。正受簡邪思惟，增徧計故。所以奢摩他以寂静故，三摩提以觀如幻故，若禪那者，俱離静幻故，始云菩薩不住此岸，不住彼岸，而度衆生令登彼岸也。若然者，諸聖住處既如彼，諸聖度生復若何？稽夫法演漢庭，極證之名未著；風行廬阜，禪那之學始萌。佛陀什，秦擯而來，般若多，晉朝而至，時遠公也，密傳坐法，深斡玄機，漸染施行，依違祖述。吴之僧會亦示有緣，俱未分明，肆多隱秘。及乎慧文大士，肇尋龍樹之宗；思大禪翁，繼傳三觀之妙。天台智者引而伸之，化導陳隋，名題止觀。
粤有中天達磨，哀我群生，知梵夾之雖傳，爲名相之所溺，認指忘月，得魚執筌，但矜誦念以爲功，不信己躬之是佛。是以倡言曰：吾直指人心，見性成佛，不立文字也。此乃乘方便波羅蜜，徑直而度，免無量之迂廻焉。嗟乎！經有曲指，曲指則漸修也。見性成佛者，頓悟自心本來清淨，元無煩惱，無漏智性，本自具足。此心卽佛，畢了無異。如此修證，是最上乘禪也。不立文字者，經云不著文字，不離文字。非無文字，能如是修，不見修相也。又達磨立法，要唯二種，謂理也、行也。然則直而不适，不速而疾，云不立文字，乃反權合道也。爾時梁武不知，魏人未重，向少林而面壁，唯慧可以神交。亦猶白雪雖歌，巴童寡和。後則臨汧牧圉，子孫終號於强秦；避狄歧邰，文武乃成其王道。可生璨，璨生信。信下分二枝，一忍二融。融，牛頭也。忍生秀與能。能傳信衣，若諸侯付子孫之分器也，厥後此宗越盛焉。蔭車百輛，尼拘樹而展轉垂枝；施雨萬方，阿耨龍而連筵布潤。當是時也，應其懸記，屬于此人，後來得道無央數是歟！
重之曰：夫禪之爲物也，其大矣哉！諸佛得之昇等妙，雌龍得之破障纏。率由速疾之門無過此。故今之像末，鬭諍復生，師足既傷，資争未已。如聞此心是佛，便言三十二相何無？或聞一路湼槃，則曰八萬法門何在？曾不知經中發菩提心，此見佛性也。云何修菩薩行，此行布修行也。因信不及，無明所迷，溺喪忘歸，何由復業！或舉經以示之，則對曰：此性宗法。或謂之曰：莫是魔説，還可焚毁否？且置而勿論。又欲弃之，又欲存之，不其惑乎？昔者于闐諸部謂道行經爲婆羅門書，烏荼小乘謗大乘學作空花外道。西乾尚爾，此何驚乎？良以六代宗師，一期舉唱，但破百年之暗，靡營一室之隳。殊不知禪有理焉，禪有行焉。脱或戒乘俱急，目足更資，行不廢而理逾明，法無偏而功兼濟。然後始可與言禪已矣。其如玄學多斥講家，目爲數寶之人，終困屢空之室。那不見經是佛言，禪是佛意，諸佛心口，定不相違。施設逗根，用有時處。況以經江高國紀之名，論海總朝宗之會。毗尼一學，軌範千途。授形俱築釋子之基，唱隨行淨沙門之業，擬捐三事，何駕一乘？終包不足之羞，豈到轉依之地？通人不誚，豎子何知？佛事門中不捨一法，吠聲貽責，遷怒傷人，因擊鼠以破盆，爲争摶而噬主，自他俱有，彼我須均，縱横盡而成一秦，氣劑和而成一味者也。今從貞觀及于宋朝，於山選山，露須彌而出海；於羽求羽，放金翅以騰空。令其鑽仰之儔，慕此堅高之道矣。吾徒通達，無相奪倫，譬若文武是一人之藝，不能兼者，互相非斥耳。若相推重，佛法增明，酬君王度己之恩，答我佛爲師之訓。慎之哉！慎之哉！
釋道宣姓錢氏，丹徒人也，一云長城人。其先出自廣陵太守讓之後，洎太史令樂之撰天文集占一百卷。考諱申府君，陳吏部尚書，皆高矩令猷，周仁全行，盛德百代，君子萬年。母娠而夢月貫其懷，復夢梵僧語曰：汝所姙者卽梁朝僧祐律師，祐則南齊剡溪隱嶽寺僧護也。宜從出家，崇樹釋教云。凡十二月在胎，四月八日降誕。九歲能賦。十五厭俗，誦習諸經，依智頵律師受業。洎十六落髮，所謂除結，非欲染衣，便𥻊日嚴道塲。弱冠，極力護持，專精克念，感舍利現于寳函。隋大業年中，從智首律師受具。武德中依首習律，纔聽一徧，方議修禪。頵師呵曰：夫適遐自邇，因微知章，修捨有時，功願須滿，未宜卽去律也。抑令聽二十徧，已乃坐山林，行定慧，晦迹於終南倣掌之谷。所居乏水，神人指之，穿地尺餘，其泉迸涌，時號爲白泉寺。猛獸馴伏，每有所依，名花芬芳，奇草蔓延。隋末徙崇義精舍，載遷豐德寺。嘗因獨坐，護法神告曰：彼清官村，故淨業寺，地當寳勢，道可習成。聞斯卜焉，焚功德香，行般舟定。時有羣龍礼謁，若男若女，化爲人形。沙彌散心，顧盼邪視。龍赫然發怒，將搏攫之，尋追悔，吐毒井中，具陳而去。宣乃令封閉，人或潛開，往往煙上，審其神變。或送異花一奩，形似棗花，大如榆莢，香氣馝馟，數載宛然。又供奇果，季孟棃柰，然其味甘，其色潔，非人間所遇也。門徒嘗欲舉陰事，先是潛通，以定觀根隨病與藥。皆此類者。
有處士孫思邈嘗隱終南山，與宣相接，結林下之交，每一往來，議論終久。時天旱，有西域僧於昆明池結壇祈雨，詔有司備香燈供具。凡七日，池水日漲數尺。有老人夜詣宣求救，頗形倉卒之狀，曰：弟子卽昆明池龍也。時之無雨，乃天意也，非由弟子。今胡僧取利於弟子，而欺天子言祈雨。命在旦夕，乞和尚法力加護！宣曰：吾無能救爾，爾可急求孫先生。老人至思邈石室，寃訴再三，云：宣律師示我，故敢相投也。邈曰：我知昆明池龍宫有仙方三十首，能示余，余乃救爾。老人曰：此方上界不許輒傳，今事急矣，固何所悋。少選，捧方而至。邈曰：爾速還，無懼胡僧也。自是池水大漲，數日溢岸，胡僧術將盡矣，無能爲也。
及西明寺初就，詔宣充上座。三藏奘師至止，詔與翻譯。又送真身往扶風無憂王寺。遇勑令僧拜等，上啓朝宰，護法又如此者。撰法門文記、廣弘明集、續高僧傳、三寳録、羯磨戒疏、行事鈔、義鈔等二百二十餘卷。三衣皆紵，一食唯菽。行則杖策，坐不倚牀，蚤蝨從遊，居然除受，土木自得，固己亡身。嘗築一壇，俄有長眉僧談道，知者其實賓頭盧也。復三果梵僧禮壇讚曰：自佛滅後，像法住世，興發毗尼，唯師一人也。乾封二年春，冥感天人來談律相，言鈔文輕重，儀中舛悮，皆譯之過，非師之咎，請師改正。故今所行著述，多是重修本是也。又有天人云：曾撰祇洹圖經，計人間紙帛一百許卷。宣苦告口占，一一抄記，上下二卷。又口傳偈頌，號付囑儀十卷是也。貞觀中，曾隱沁部雲室山，人睹天童給侍左右。於西明寺夜行道，足跌前階，有物扶持，履空無害。熟顧視之，乃少年也。宣遽問：何人中夜在此？少年曰：某非常人，卽毗沙門天王之子那吒也，護法之故，擁護和尚，時之久矣。宣曰：貧道修行，無事煩太子。太子威神自在，西域有可作佛事者，願爲致之！太子曰：某有佛牙寳掌雖久，頭目猶捨，敢不奉獻。俄授于宣，宣保録供養焉。復次，庭除有一天來礼謁，謂宣曰：律師當生覩史天宫，持物一苞，云是棘林香。爾後十旬，安坐而化，則乾封二年十月三日也，春秋七十二，僧臘五十二。累門人窆于壇谷石室，其後樹塔三所。高宗下詔，令崇飾圖寫宣之真相。匠韓伯通塑繢之，蓋追仰道風也。
宣從登戒壇及當泥曰，其間受法傳教，弟子可千百人。其親度曰大慈律師、授法者文綱等。其天人付授佛牙，密令文綱掌護，持去崇聖寺東塔。大和初，丞相韋公處厚建塔於西廊焉。宣之持律，聲振竺乾，宣之編修，美流天下，是故無畏三藏到東夏朝謁，帝問：自遠而來，得無勞乎？欲於何方休息？三藏奏曰：在天竺時常聞西明寺宣律師，秉持第一，願往依止焉。勑允之。宣持禁堅牢，捫蝨以緜紙裹投于地。三藏曰：撲有情于地之聲也。凡諸密行，或制或遮，良可知矣。至代宗大曆二年，勑此寺三綱：如聞彼寺有大德道宣律師傳授得釋迦佛牙及肉舍利，宜卽詣右銀臺門進來，朕要觀礼。至十一年十月，勑：每年内中出香一合，送西明寺故道宣律師堂，爲國焚之禱祝。至懿宗咸通十年，左右街僧令霄、玄暢等上表乞追贈。其年十月勑謚曰澄照，塔曰淨光。先所居久在終南，故號南山律宗焉。天寳元載靈昌太守李邕，會昌元年工部郎中嚴厚本，各爲碑頌德云。
釋道成者，不知何許人也。居于天邑，演彼律乘。戒月揚光，圓而不缺；德瓶告實，滿而不傾。當顯慶中，敷四分一宗，有同霧市。時文綱律匠雖先依澄照大師，後習律文，乃登成之堂奥矣。又懷素著述，皆出其門。垂拱中，日照三藏譯顯識等經，天后詔名德十員助其法化，成與明恂、嘉尚同預證義。由是聲飛神甸，位首方壇，謂之梧桐多棲鳳鳥，謂之芳沚頗秀蘭叢。門生孔多，無過此集，然不詳終所。
釋文綱，姓孔氏，會稽人也。曾祖範，陳都官尚書；祖禩，祠部侍郎；考頂生逃海避隋，擇木歸舜，貞觀始拜尚乘直長，咸光復儒業，旁通釋教。是故綱也植宿根，從習氣。慈母懷孕，雜食棄捐。有婆羅門僧頭陀語其母曰：若此男終紹三寳。自爾每聞空中多異香，雜仙樂。及誕育之日，白鶴翔集，若臨視焉。比襁褓中，午後不受乳哺，猶堅持齋者。童齓，隨師訪道。十二出家，冠年受具。精慮苦行，專念息心，藜羹糗糧，麻衣草薦。操有彝檢，口無溢言。尋詣京兆沙門道成律師，禀毗尼藏。二十五講律，三十登壇。每勤修深思，凝視反聽，淨如止水，嶷若斷山。或風雨宴居，或晝夜獨得。故能吉祥在手，不捨其缾，威德迎風，不絶於氣。出籠瘠鴈，坐致虚空，起屋下層，自然成就。惟甘露之渧口，喻利劒之傷人，慎之重之，廣矣至矣。由是八方來學，四分永流，請益者舉袂雲臨，讚歎者發聲雷駭。久視中，天作淫雨，人有憂色。綱慜之，乃端坐思惟，却倚屋壁。奄至中夕，欻爾半傾，唯餘背間，嶷然山立，識者以爲得神通，因定力故。日月靈跡，幽明潛感，兆於集事，應乎遣言。左右怪之，綱曰：夫真實無相，塵色本空。正覺圓常，大悲湛定，不可取也。是以一時法主，四朝帝師，同迦葉之入城，遇匿王之説戒，竹園門外别有沙彌，畢樹枝閒廣聞鵽鳥。所以受潤者博，入見者深。萬病已痊，獲歡喜之藥；一心不染，解煩惱之繩。又恭承絲綸，京都翻譯，追論惠用，遠契如因，翹誠滿朝，檀施敵國，但依布薩，盡用莊嚴。累歷伽藍二十餘所，凡是塔廟，各已華豐。猶且刺血書經，向六百卷；登壇受具，僅數千人。至苦至勤，納無我之海；不寢不食，種無生之田。長安四年，奉勑往歧州無憂王寺迎舍利。景龍二載，中宗孝和皇帝延入内道場行道，送真身舍利往無憂王寺入塔。其年於乾陵宫爲内尼受戒。復於宫中坐夏，爲二聖内尼講四分律一徧。中宗嘉尚，爲度弟子，賜什物綵帛三千匹，因奏道場靈感之事。六月七日，御札題牓爲靈感寺是也。諸寺辟碩德以𥻊焉。夫其左籞宿，右上林，南臺終山，北池渭水，千門宫闕，化出雲霄，萬乘旌旗，天廻原隰。先天載睿宗聖真皇帝，又於别殿請爲菩薩戒師，妃主環階，侍從羅拜。兜率天上，親聽法言；王舍城中，普聞淨戒。恩旨賜絹三千餘匹，綱悉付常住隨事修營，或金地繚垣，用增上價；或寳坊飛閣，克壯全模；或講堂經樓，舍利淨土；或軒廊器物，厨庫園林，皆信施法財，周給僧寳。方將示迷津，引覺路，濯熱火宅，拯溺毒流，而乃奄忽神遷，斯須薪盡，雖有應化，何其速歟！以開元十五年八月十五日怡然長往，時春秋九十有二。其年九月四日，塔于寺側焉。聞哀奔喪，執紼會葬，香花幢蓋，緇素華夷，填城塞川，篲雲翳景，蓋數萬人。有若法侣，京兆懷素、滿意、承禮、襄陽崇拔、扶風鳳林、江陵恒景、淄川名恪等百餘人，咸曰：智河舟遷，法宇棟橈而已哉！有若弟子，淮南道岸、蜀川神積、歧隴慧顗、京兆神慧、思義、紹覺、律藏恒暹、崇業等五十餘人，並目以慈眼入於度門，金棺不追，灰骨罔答。乃請滑臺太守李邕爲碑。邕象彼馬遷，法其班氏，以二人而同傳，必百行以齊肩。不忝懷素前，不慙宣師後，李北海題品，不其韙乎！
有淄州名恪律師者，精執律範，切勤求解，嘗厠宣師法筵，躬問鈔序義。宣師親録，隨喜靈感壇，班名于經末，又附麗文綱之門也。
釋懷素，姓范氏，其先南陽人也。曾祖嶽，高宗朝選調爲絳州曲沃縣丞。祖徽，延州廣武縣令。父強，左武衞長史，乃爲京兆人也。母李氏夢雲雷震駭，因而娠焉。誕育之辰，神光滿室。見者求占，此子貴極，當爲王者之師傅也。幼齡聦黠，器度寬然，識者曰：學必成功，才當逸格。耳聞口誦，皆謂老成。年及十歲，忽發出家之意，猛利之性，二親難沮。貞觀十九年，玄奘三藏方西域迴，誓求爲師。雲與龍而同物，星將月以共光，俱懸釋氏之天，悉麗著明之象。初尋經論，不費光陰。受具已來，專攻律部。有鄴郡法礪律師一方名器，五律宗師，迷方皆俟其指南，得路咸推其鄉導，著疏十卷，别是命家。見接素公，知成律匠。研習三載，乃見諸瑕，喟然歎曰：古人義章未能盡善！咸亨元年，發起勇心别述開四分律記。至上元三年丙子歸京，奉詔住西太原寺傍聽道成律師講，不輟緝綴。永淳元年，十軸畢功，一家新立，彈糾古疏，十有六失焉。新義半千百條也。傅翼之彪，搏攫而有知皆畏；乘風之震，砰輷而無遠不聞。所化翕然，所傳多矣。復著俱舍論疏一十五卷，遺教經疏二卷，鈔三卷，新疏拾遺鈔二十卷，四分僧尼羯磨文兩卷，四分僧尼戒本各一卷。日誦金剛經三十卷，講大律已疏計五十餘徧，其餘書經畫像，不可勝數。於本寺别院忽示疾，力且薾然，告秀章曰：余律行多缺，一報將終。時空中有天樂瀏亮，奄然而逝，俗齡七十四，法臘五十三。葬日，有鴻鶴遶塔悲鳴，至暮方散。
素所撰述，宗薩婆多。何邪？以法密部緣化地部出，化地從有部生，故出受體以無表色也。又斥二宗云：相部無知，則大開量中得自取大小行也。南山犯重，則與天神言論，是自言得上人法也。大抵素疏出，謂之新章焉。開元中，嵩山賓律師造飾宗記以解釋之，對礪舊疏也。又謂爲東西塔律宗，因傳習處爲名耳。大曆中，相國元公載奏成都寳園寺置戒壇，傳新疏，以俸錢寫疏四十本，法華經疏三十本，委寳園光翌傳行之。後元公命如淨公爲素作傳。韋南康臯作靈壇，傳授毗尼新疏記，有承襲者，刊名于石。其辭酋麗，其翰兼美，爲蜀中口實焉。
釋道岸，姓唐氏，世居潁川，是爲大族，漢尚書令琳、司空珍、吴尚書僕射固、雍州刺史彬、涼鎮北將軍瑶之後也。永嘉南度，遷于光州，衣冠人物，暉映今古。岸生而不羣，少而奇㮣，爰在髫齓，有若老成。齒胄膠庠，徇齊墳典，猶恐聞見未博，藝業有遺。遂浮江淮，達洙泗，探禹穴，升孔堂，多歷年所矣。操翰林之鼓吹，游學海之波瀾，討論百家，商攉三教。乃歎曰：學古入官，紆金拾紫，儒教也。餐松餌栢，駕鶴乘龍，道教也。不出輪迴之中，俱非栰喻之義，豈若三乘妙旨，六度宏功，錙銖世間，掌握沙界哉！遂落髮出家，洗心訪道，一音克舉，四句精通。堅修律儀，深入禪慧。夜夢迦葉來爲導師，朝閲真經，宛契冥牒。由是聲名籍甚，遠近吹嘘，爲出世之津梁，固經行之領袖。十方龍象，罔不師範焉；萬國鵷鸞，無敢詶對者。向若迴兹妙識，適彼殊途，議才必總於四科，濟世雅符於三傑。有若越中初法師者，祕藏精微，罔不明練，道高寰宇，德重丘山。岸聞善若驚，同聲相應，乘杯去楚，杖錫遊吴。雲霧一披，鐘鼓齊振，期牙合契，澄什聯芳。由是常居會稽龍興寺焉。楊越黎庶，江淮釋子，輻湊烏合，巷少居人，罕登元禮之門，且覩公超之市。岸身遺纏蓋，心等虚空，不擇賢愚，無論貴賤，温顔接待，善誘克勤，明鑑莫疲，洪鐘必應。皆窺天挹海，虚往實歸，其利博哉，無得稱也！時號爲大和尚。登無畏座，講木叉律，容止端嚴，辭辯清暢，連環冰釋，理窟毫分，瞻仰者皆悉由衷，聽受者得未曾有。於是高僧大士，心醉神傾，捐棄舊聞，佩服新義，江介一變，其道大行。孝和皇帝精貫白業，遊藝玄樞，聞而異焉。遣使徵召，前後數介。然始入朝，與大德數人同居内殿，帝因朝暇，躬閲清言。雖天睠屢迴，而聖威難犯，凡厥目對，靡不魂驚，皆向日趨風，滅聽收視。岸人望雖重，僧臘未高，猶淪居下筵，累隔先輩。惜帝有輪王之位，不起承迎，以吾爲舍那之後，晏然方坐。皇帝覩其高尚，伏以尊嚴，偏賜衣鉢，特彰榮寵。因請如來法味，屈爲菩薩戒。師親率六宫，圍繞供養，仍圖畫於林光宫。御製畫讚，辭曰：戒珠皎潔，慧流清淨，身局五篇，心融八定。學綜真典，觀通實性，維持法務，綱統僧政。律藏冀兮傳芳，象教因乎光盛。比夫靈臺影像，麟閣丹青，功德義殊，師臣禮異。銓擇網管，統帥僧徒者，有司之任也。以岸盛德廣大，至行高邈，思徧雨露，特變章程。所歷都白馬、中興、莊嚴、薦福、罔極等寺，綱維總務，皆承勑命，深契物心，天下以爲榮，古今所未有。中宗有懷罔極，追福因心，先於長安造薦福寺。事不時就，作者煩勞，勑岸與工部尚書張錫同典其任。廣開方便，博施慈悲，人或子來，役無留務，費約功倍。帝甚嘉之，頻邀賞錫，何間昏曉。
既荷天澤，言酬恩地，遂還光州，度人置寺。於是祇陀苑囿，鬱起僧坊，拘鄰比丘，便爲人寳，能事斯畢，夫何恨哉！江海一辭，星霜二紀，每懷成道之所，更迫鐘漏之期。遂去上京，還至本處。將申顧命，精擇門人，僧行超、玄儼者，是稱上足也。克傳珠髻之寳，俾賜金口之言，右脇而卧，示其泡幻也。以開元五年歲次丁巳八月十日滅度於會稽龍興道場，時年六十有四。海竭何依？山崩安仰？天人感慟，道俗哀號，執紼衣縗，動盈萬計。弟子龍興寺慧武寺主義海、都維那道融、大禹寺懷則、大善寺道超、齊明寺思一、雲明寺慧周、洪邑寺懷瑩、香嚴寺懷彦、平原寺道綱、湖州大雲寺子瑀、興國寺慧纂等，秀稟珪璋，器承磨琢，荷導蒙之力，懷栝羽之恩，思播芳塵，必題貞石，乃請禮部侍郎姚弈爲碑紀德。
初，岸本文綱律師高足也，及孝和所重，其道克昌。以江表多行十誦律，東南僧堅執罔知四分。岸請帝墨勑執行南山律宗。伊宗盛于江淮間者，岸之力也。
釋真表者，百濟人也。家在金山，世爲弋獵。表多蹻捷，弓矢最便。當開元中，逐獸之餘，憩于田畎間，折柳條貫蝦蟇成串，置于水中，擬爲食調。遂入山網捕。因逐鹿，由山北路歸家，全忘取貫蟇歟。至明年春，獵次，聞蟇鳴。就水，見去載所貫三十許蝦蟇猶活。表于時歎惋，自責曰：苦哉，何爲口腹，令彼經年受苦？乃絶柳條，徐輕放縱。因發意出家，自思惟曰：我若堂下辭親，室中割愛，難離慾海，莫揭愚籠。由是逃入深山，以刀截髮，苦到懺悔，舉身撲地，志求戒法，誓願要期彌勒菩薩授我戒法也。夜倍日功，遶旋叩搕，心心無間，念念翹勤，經于七宵。詰旦，見地藏菩薩手摇金錫爲表策發，教發戒緣作受前方便。感斯瑞應，歎喜徧身，勇猛過前。二七日滿，有大鬼現可怖相，而推表墜于巖下，身無所傷。匍匐就登石壇上，加復魔相未休，百端千緒。至第三七日質明，有吉祥鳥鳴曰：菩薩來也。乃見白雲若浸粉然，更無高下，山川平滿，成銀色世界，兜率天主逶迤自在，儀衞陸離，圍遶石壇，香風花雨，且非凡世之景物焉。爾時慈氏徐步而行，至于壇所，垂手摩表頂曰：善哉！大丈夫求戒如是，至于再，至于三，蘇迷盧可手攘而却，爾心終不退。乃爲授法，表身心和悦，猶如三禪意識與樂根相應也。四萬二千福河，常流一切功德，尋發天眼焉。慈氏躬授三法衣、瓦鉢，復賜名曰真表。又於膝下出二物，非牙非玉，乃籤檢之制也，一題曰九者，一題曰八者，各二字，付度表云：若人求戒，當先悔罪，罪福則持犯性也。更加一百八籤，籤上署百八煩惱名目，如求戒人，或九十日，或四十日，或三七日行懺，苦到精進，期滿限終，將九、八二籤參合百八者，佛前望空而擲。其籤墮地，以驗罪滅不滅之相。若百八籤飛逗四畔，唯八、九二籤卓然壇心而立者，卽得上上品戒焉。若衆籤雖遠，或一二來觸九、八籤，拈觀是何煩惱名，抑令前人重覆懺悔已，止將重悔煩惱籤和九、八者，擲其煩惱籤，去者名中品戒焉。若衆籤埋覆九、八者，則罪不滅，不得戒也。設加懺悔過九十日，得下品戒焉。慈氏重告誨云：八者新熏也，九者本有焉。囑累已，大仗既迴，山川雲霽。於是持天衣，執天鉢，猶如五夏比丘，徇道下山，草木爲其低垂覆路，殊無溪谷高下之别。飛禽鷙獸，馴伏步前。又聞空中唱告村落聚邑，言菩薩出山來，何不迎接？時則人民男女布髮掩泥者，脱衣覆路者，氊罽氍毹承足者，花絪美褥填坑者，表咸曲副人情，一一迪踐。有女子提半端白㲲覆于途中，表似驚忙之色，迴避别行。女子怪其不平等，表曰：吾非無慈不均也，適觀㲲縷間皆是豨子，吾慮傷生，避其悮犯耳。原其女子，本屠家販買得此布也。自爾常有二虎左右隨行，表語之曰：吾不入郛郭，汝可導引至可修行處。則乃緩步而行三十來里，就一山坡，蹲跽于前。時則挂錫樹枝，敷草端坐。四望信士，不勸自來，同造伽藍，號金山寺焉。後人求戒，年年懺罪者絶多，今影堂中道具存焉。
釋秀公者，齊安人也。髫年天然有離俗之意焉。既丁荼蓼，便往蜀部，礼興律師，諷誦經典，易若温尋。又依之進具，果通達毗尼，乃爲興公傳律上足弟子歟？如是四載，入長安，造宣律師門，爲依止之客。勤以忘勞，涉十六年，不離函丈。窮幽諸部，陶練數家，將首疏爲宗本，然向黄州報所生地。次往安陸，大揚講訓。聲美所聞，諸王牧守攸共遵承正化，緇徒咸摹細行。有貞固律師居于上席；解冠諸生最顯清名；餘皆後殿。其諸成業，不可勝筭。春秋七十餘，卒于十力寺本房焉。
釋靈㠋者，不知何許人也。勤乎切問，靡憚尋師。乾封中，於西明寺躬預南山宣師法席。然其不拘常所，或近文綱，或親大慈，皆求益也。末塗懼失宣意，隨講收采所聞，號之曰記，以解删補鈔也。若然者推究造義章之始，唯慈與㠋也。又别撰輕重訣，故苑陵玄胄親覩其文，故援引之以解量處輕重儀焉。金革之故，其訣湮滅，無復可尋矣。
釋滿意，不知何許人也。風神峭拔，識量寬和，經論旁通，專於律學。武德末，所遇鄴都法礪律師，作疏解曇無德律，遂往摳衣，明其授受。如是講導三十許年，乃傳付觀音寺大亮律師。亮方授越州曇一。盛化之間，出龍象之資，無過意之門也矣。
釋崇業，不知何許人也。初同弋陽道岸學毗尼于文綱之法集。業之服勤，淬礪罔怠，黌肆之間推居元長。與淄州名恪齊名，挺拔剛毅過之，美聲洋洋達于禁闥。睿宗聖真皇帝操心履道，勑以舊邸造安國寺，有詔業入承明熏修别殿，爲帝授菩薩戒，施物優渥，僉迴捨修菩提寺殿宇，抑由先不畜盈長之故也。開元中微疾，囑弟子曰：吾化窮數盡，汝曹堅以防川，無令放逸！語訖，終于所居寺之别院。業卽南山之嗣孫矣。
釋玄儼，俗姓徐氏，晉室南遷，因官諸暨，遂爲縣族。年始十二，辭親從師，事富春僧暉。證聖元年，恩制度人，始墮僧數，𥻊懸溜寺。儼幼而明敏，長則韶令，標格峻整，風儀凛然。迨于弱冠，乃從光州岸師諮受具戒。後乃遊詣上京，探賾律範，遇崇福意律師并融濟律師，皆名匠一方，南山上足，咸能昇堂睹奥，共所印可。由是道尊戒潔，名動京師。安國授記，並充大德。後還江左，偏行四分，因著輔篇記十卷、羯磨述章三篇，至今僧徒遠近傳寫。初，光州岸公嘗因假寐，忽夢神僧謂曰：玄儼當爲法器，云何教以小乘？後乃命宣般若。由是研精覃思，採摭舊學，撰金剛義疏七卷，古德所不解，先達所未詳，我則發揮光明，若指諸掌。誓以一生宣講百徧。
越邑精舍，時稱法華，晉沙門曇翼曾結庵山巔，入是法三昧，感徧吉菩薩。徒觀其塔類多寳，涌出以證經；宫如轉輪，飛行而聽法。雙烏所以示兆，今尚翔鳴；六象所以呈奇，時猶隱現。不可得而思議者，蓋斯之謂歟。信如來之福庭，是菩薩之隱岳。儼乃考盤是卜，束鉢深棲，建置戒壇，招集律行。若夫秦衡上士，燕代高僧，數若稻麻，筭同竹𥯤，伏膺請益，躡屩檐簦。宴坐不出，幾三十載。
開元二十四年，帝親注金剛般若經，詔頒天下，普令宣講。都督河南元彦沖躬請儼重光聖日，遂闡揚幽賛，允合天心，令盲者見日月之光。聾者聞雷霆之響。儼之演暢，蓋有力焉。夫樂小法者迷自我而爲病，通大方者懵開空之法道。若夫會三歸一，觸理冥事，自優波離已下猶或病諸。而儼綱紀小乘，演暢大法，晤佛境之非有，識魔界之爲空。故能使湼槃將生死一如，煩惱與菩提齊致，發心而登佛地，非我而誰？白黑歸依，當仁不讓。昔僧護法師常居石城，宴坐青壁，仰其中峯，如有佛像，願造十丈，以圖兜率。良願未諧，護公長逝。梁武皇帝詔僧祐律師馳傳經理，規模刻劃，意匠纔施。俄而山塚崒崩，全身坐現，合高百餘尺。雖金石絲竹，四天之供施常聞；功德莊嚴，十地之琱鐫尚闕。儼乃内傾衣鉢，外率檀那，布以黄金之色，鎔以白銀之相，銅錫鉛錯，球琳琅玕，七寳由是渾成，八珍於焉具足。雖寳積獻蓋，界現三千；迦葉貢衣，金踰十萬；如須彌之現于大海，若杲日之出于高山，此又儼之功德不可思議者也。故洛州刺史徐嶠、工部尚書徐安貞，咸以宗室設道友之禮；國子司業康希銑、太子賓客賀知章、朝散大夫杭州臨安縣令朱元眘，亦以鄉曲具法朋之契。開元二十六載，恩制度人，採訪使潤州刺史齊澣、越州都督景誠、採訪盧見義、泗州刺史王弼，無不停旟淨境，禀承法訓。齊公乃方舟結乘，奉迎儼於丹陽、餘杭、吴興諸郡，令新度釋子躬授具戒。自廣陵迄于信安，地方千里，道俗受法者殆出萬人。凡礼佛名經一百遍，設無遮大會十筵，而入境住持，舉無與比。夫秉法傳授，從佛口生，有門人法華曇俊、崇默、龍興崇一、開元智符、稱心崇義、香嚴懷節、寳林洪霈覺引灌頂，皆不傾油鉢，無漏浮囊。經不云乎？如旃檀林，栴檀圍繞；如師子王，師子圍繞。信儼之威神有在，而法主之功德不刊。將知三界無安，百靈共盡，此生已適於後息，他世應見于前心。以天寳元載歲次壬午，緣化已畢。十一月三日，現疾于繩牀，七日午時，坐終于戒壇院，春秋六十有八。粤其月二十五日，窆于寺南秦山之下。高樹雙塔，光明踰於白雲；列植千松，秀色羅於明月。經始則神邕、崇曉，住持則惟湛、道昭，並躬護聖塲，親傳智印。其餘三千門人，五百弟子，承般若之深法，受毗尼之密行，盡號顓門，無待彌勒。天寳十五載歲次景申，萬齊融述頌德碑焉。
釋德秀，俗姓孫氏，富陽人也。少出塵區，早棲梵宇。當圓戒檢正護浮囊，匪定常師，留神律府。講談之外，嘗哀鬼神乏食，恒以深更施其飲食。浙汭之民，傾誠畏服。及終于定山，頗多靈異，則天寳初載也。遷神座入塔時，天降舍利七顆，門人以缾盛之，緘于其塔。或發之，見秀齒上生舍利，紛紛而墜。後人還累甓成浮圖。鄉人云：恒有白蛇蟠屈守塔，樵牧之童無敢近者。
釋愛同，俗姓趙氏，本天水人也。代襲冠冕，弱齡挺拔，惠然肯來，爲佛家子。具戒後，講彌沙塞律，遠近師禀，若鱗羽宗乎鯤鳳也。昔南宋朝罽賓三藏覺壽譯成此律，因出羯磨一卷，時運遷移，其本零落，尋求不獲，學者無依。同遂於大律之内，抄出羯磨一卷，彼宗學者盛傳流布，被事方全。孝和之世，神龍中盛重翻宣，同與文綱等參預譯塲，推爲證義。義淨所出之經，同有力焉。著五分律疏十卷，復遺囑西明寺玄通律師重施潤色。後安史俶擾，焚燎喪寺，今無類矣。
釋詮律師者，五臺縣人也。綵服出家，冠年受戒，儀則清雅，衆禀綱繩。習毗尼宗秘菩薩行。詮除訓徒外，守默無撓，遠近有事，靡不豫知，人謂爲得他心通也。一食終日，弊衣遮體，不貯顆粒，房無縷綜。其強本節用，造次不可及也。入滅之日，祥雲鬱密，天樂錚摐，闔寺僧徒皆聞異香馚馥。乃召集寺衆，執手告辭，囑累門人，加趺而滅云。
釋法慎，姓郭氏，江都人也。孩抱之歲，誓齒空門，親愛所鍾，志不可奪。從瑶臺成律師受具戒。依太原寺東塔，體解律文，絶其所疑，時賢推服。或一言曲分於象表，精理自得於環中，聲振京師，如晞愛日。諸寺衆請綱領，乃默然而東歸。既還楊都，俯允郡願，恒誦金剛般若經、如意輪。般若佛心，我得此心，衆生亦得。如意勝願，我如此願，衆生亦如。謂天台止觀，包一切經義；東山法門，是一切佛乘。色空兩亡，定慧雙照，不可得而稱也。慎暑不攝齊，食不求飽，居不易坐。四方捨施，歸於大衆，一身有無，均於最下。朝廷之士銜命往還，路出維楊，終歲百數，不踐門閾，以爲大羞。仰承一眄，如洗飢渴。慎與人子言依於孝，與人臣言依於忠，與人上言依於仁，與人下言依於禮。佛教儒行，合而爲一。學者流誤，故親校經論。延來者聽受，故大起僧坊。將警群迷，故廣圖菩薩因地。善護諸命，故曲濟衆生壽量。以文字度人，故工於翰墨。以法皆佛法，故兼采儒流。以我慢爲防，故自負衣鉢。以規矩爲任，故綱正緇林。以發揮道宗，故上行恭禮。以感慕遺迹，故不遠他邦。以龍象參議，故再至京國。以軌度端明，故研精律部歟！黄門侍郎盧藏用才高名重，罕於推挹，一見于慎，慕味循環，不能離坐。退而歎曰：宇宙之内，信有高人！黄門於院中置以經藏，嚴以香燈，天地無疆，像法常在。太子少保陸象先、兵部尚書畢構、少府監陸餘慶、吏部侍郎嚴挺之、河南尹崔希逸、太尉房琯、中書侍郎平章事崔涣、禮部尚書李憕、辭人王昌齡、著作郎綦毋潛，僉所瞻奉，願同灑掃。感動朝宰如此。以天寶七載十月十四日晨興盥漱，就胡牀加趺，心奉西方，既曛而滅於龍興寺别院，春秋八十三，夏六十二。緇素弟子，北距泗沂，南踰嶺徼，望哭者千族，會葬者萬人。其上首曰會稽曇一、閩僧懷一、南康崇叡、晉陵義宣、錢塘譚山寺惠鸞、洛京法瑜、崇元、鶴林寺法勵、法海、維楊惠凝、明幽、靈祐、靈一等，罔不成樂説辯才入法華三昧。衆所知識，物之依怙。天上甘露，正味調柔；人中象王，利根成熟。音樂樹下，長流福慧之泉；雪山峯頂，仰見清涼之月。金剛決定，煩惱無餘。優曇開敷，香潔盈滿。法施之恩，郡居之感，哀奉色身，經始靈塔于蕪城西蜀岡之原。像教也，幽公自幼及衰，恒所親侍，後請吏部員外郎趙郡李華爲碑紀述，大曆八年癸丑十二月也。大理司直張從申書，趙郡李陽冰題額。其塔亦幽公經度。建塔之地，廣袤如素，高卑得中。周臨四衢，平視千里。門人環蒔列栢，薦以名香。其塔屬會昌中例，皆毁焉。
釋道光，姓褚氏，踰齓出家。方冠受具，詣光州和尚學通毗尼。于時夏淺德崇，壇場屬望，蓋天賚真士，爲東南義虎，雲雨慈味，笙鏞道聲。光持法華經，創塔廟，洎没身不怠也。上元元年庚子仲秋示疾，終于本寺，春秋七十九，法臘五十八。是日馳陽昧昧，淫雨㴓㴓，烈風崇朝，嘉木爲折，乃東土福盡之徵也。俄然喜氣五色，亭亭如蓋，移晷不散，偏映精盧，即西方往生之意也。
初光未殁，其月三日質明，支疾凝神，依色身觀，彌陀具相現在其前。滿庭碧花，昔所未覩者。四日昧爽，有異人請光爲和尚，遂開目彈指曰：但發菩提心。至五日，曼陀羅花自天而雨。門人神烈義津追慕弗遑，各分法味，流布行化，香火無窮云。
釋鑒真，姓淳于氏，廣陵江陽縣人也。緫丱俊明，器度宏博，能典謁矣。隨父入大雲寺，見佛像，感動夙心，因白父求出家。父奇其志，許焉。登便就智滿禪師，循其奬訓。屬天后長安元年，詔於天下度僧，乃爲息慈配住本寺，後改爲龍興。殆中宗孝和帝神龍元年，從道岸律師受菩薩戒。景龍元年，詣長安。至二年三月二十八日，於實際寺依荆州恒景律師邊得戒。雖新發意，有老成風，觀光兩京，名師陶誘。三藏教法，數稔該通，動必研幾，曾無矝伐。言旋淮海，以戒律化誘，鬱爲一方宗首。冰池印月，適足清明；猊座揚音，良多響答。
時日本國有沙門榮叡、普照等東來募法，用補缺然。於開元年中，達于楊州，爰來請問，礼真足曰：我國在海之中，不知距齊州幾千萬里。雖有法而無傳法人，譬猶終夜有求於幽室，非燭何見乎？願師可能輟此方之利樂，爲海東之導師乎！真觀其所以，察其翹勤，乃問之曰：昔聞南岳思禪師生彼爲國王，興隆佛法，是乎？又聞彼國長屋曾造千袈裟來施中華名德，復於衣緣繡偈云：山川異域，風月同天，寄諸佛子，共結來緣。以此思之，誠是佛法有緣之地也。默許行焉。所言長屋者，則相國也。真乃慕比丘思託等一十四人，買舟自廣陵賷經律法離岸，乃天寳二載六月也。至越州浦，止署風山。真夜夢甚靈異。纔出洋，遇惡風濤，舟人顧其垂没，有投棄𣝕香木者。聞空中聲云：勿投棄。時見舳艫各有神將介甲操仗焉，尋時風定。俄漂入蛇海，其蛇長三丈餘，色若錦文。後入魚海，魚長尺餘，飛滿空中。次一洋，純見飛鳥集于舟背，壓之幾没。洎出鳥海，乏水。俄泊一島，池且泓澄，人飲甘美。相次達于日本，其國王歡喜迎入城大寺安止。初於盧遮那殿前立壇，爲國王受菩薩戒。次夫人、王子等，然後教本土有德沙門足滿十員，度沙彌澄脩等四百人，用白四羯磨法也。又有王子一品親田捨宅造寺，號招提，施水田一百頃。自是已來，長敷律藏，受教者多，彼國號大和尚，傳戒律之始祖也。以日本天平寳字七年癸卯歲五月五日，無疾辭衆，坐亡，身不傾壞，乃唐代宗廣德元年矣。春秋七十七，至今其身不施苧漆，國王貴人信士時將寳香塗之。僧思託著東征傳詳述焉。
釋守直，字堅道，錢塘人也，姓范氏，齊信安太守瑝之八葉。禮既冠衆，君子器之。夙有丘園之期，不顧玄纁之錫。遂詣蘇州支硎寺圓大師所受具足律儀。是夜，眼中光現長一丈餘，持久方滅，蓋得戒之驗也。後抵江陵，依真公。三年練行。尋礼天下二百餘郡，聖跡所至，無不至焉。見無畏三藏，爲受菩薩戒。聞普寂大師傳楞伽心印。講起信宗論二十餘徧；南山律鈔四十徧，平等一雨，大小雙機在乎圓音，未嘗少異。乃立願誦華嚴經，還於中宵夢神人施珠一顆。及覺，惘惘然如珠在握。是歲入五臺山，轉華嚴經二百徧，追夙心也。宏覽大藏經三過，廣正見也。至開元二十六年，有制舉高行，道俗請正名𥻊大林寺，後移籍天竺住靈隱峯，時大曆二年也。至五年三月，寓于龍興淨土院，謂左右曰：夫至人乘如而來，乘如而去，示其心然也。而愚夫欲以長繩繫彼白日，安可得乎？吾景落桑榆，豈淹久也？以其年此月二十九日告終，春秋七十一，僧臘四十五。其閒臨壇度人多矣，顯名者洞庭辯秀、湖州皎然、惠普、道莊、會稽清江、清源、杭州擇鄰、神偃、常州道進。晝公著塔銘云。
釋嚴峻，姓樊氏，濰州人也。父任硤州長史、昭王府司馬。峻性地夷然，學習明利。年及十九，應進士舉。倏罹荼蓼，思報劬勞，投南陽佛寺。後抵荆州玉泉山蘭若，遇真禪師，示其禪觀，入城泊大雲寺。峻秉持戒印，用之不刓，憑附浮囊，渡之攸往。衆請臨壇，復舉律之宗主，僶俛承命。忽逢觀淨禪師，頓明心法。大曆元年，思往清涼山，未達廬陵，見顔魯公，一言相契，膠漆如也。二年春，宜春太守俾僧正馳疏請召。四年春，洪州刺史李華員外延入大明寺住止。三月中，俄命沐浴换衣，舉望空虚，合掌而逝，春秋五十九。遷塔，弟子圓約等於寺前大泉池立碑存焉。
釋曇一，姓張氏，蓋韓人也。其先軒轅賦姓，至良佐漢，侯于留。魏晉已還，衣冠繼代。曾祖恒，隋太常卿，扈蹕楊都，遂家于越。恒生孝廉翼，翼生處士蕆，蕆生一，令聞江南，今四葉矣。一宿植淨因，生知慧性，弱而敏悟，長而聰明。年十五，從李滔先生習詩、禮，終日不違。十六，聽雲門寺茂亮法師經論，一聞懸解。法師異之，謂其母孟氏曰：此佛子也，可令削髮，當與授記。亮卽孝和皇帝菩薩戒師也。一聞而歡喜，有度世之志。景龍中，承恩出家，𥻊在僧録。年滿受具於丹陽玄昶律師，學通事鈔於當陽曇勝律師。既而鑽木見煙，窺牆覩奥。開元五年，西遊長安，依觀音寺大亮律師，傳毗尼藏，崇聖寺檀子法師學唯識、俱舍等論，安國寺印度沙門受菩薩戒。於是蓮花不染之義，甘露甚深之旨，一傳慧炬，了作梵雄。遠近瞻仰，如宗師矣。
然刃有餘地，時兼外學，常問周易於左常侍褚無量，論史記於國子司業馬貞。遂漁獵百氏，囊括六籍，增廣聞見，自是儒家，調御人天，皆因佛事。公卿響慕，京師藉甚。時丞相燕國公張説、廣平宋璟、尚書蘇瓌、兖國陸象先、秘書監賀知章、宣州涇縣令萬齊融，皆以同聲並爲師友，雖支許之會虚嘉，宗雷之集廬岳，未云多也。
四分律者，後秦三藏法師梵僧佛陀耶舍傳誦中華，與羅什法師共爲翻譯，今之講授，自此員來。魏法聦律師始爲演説，聦授道覆，覆授光。洎隋朝相部勵律師作疏十卷，西京崇福寺滿意律師盛傳此疏，付授亮律師。其所傳授一，一依勵律師疏及唐初終南宣律師四分律鈔三卷，詳略同異，自著發正義記十卷。明兩宗之踳駮，發五部之鈐鍵。後學開悟，夜行得燭，前疑冸釋，陽和解冰，佛日昭晣而再中，法棟峥嶸以高峙發正記中斥破南山持犯中可見也。
二十五年，仗錫東歸。明年詔置開元寺，長史張楚舉爲寺主，因而居焉。一聲振京華，道高吴會，布大慈以攝衆，修萬行以表儀。順風問道者轂擊肩摩，函丈請益者波委雲萃。虚受之量，隨而演説，故前後講四分律三十五徧，删補鈔二十餘徧焉。江淮釋子受木叉者，非一登壇卽不爲得法。從持僧律，蓋度人十萬計矣。至德之際，國步多艱，緇徒慢法，罕率經教。國相王公出鎮于越，以一德名素高，請爲僧統。一變清淨，大闡熏修，浹旬之間，迴邪入正。善誘潛化，皆此類焉。始者一入關謁明達法師，目之曰：汝人中師子也。又遇遵善寺尼慈和，歌曰：曇一師，解毗尼，大聰明，更無疑。爲達人之所諺多矣。天寳十四載，淛河潮水南激錢塘，大雲伽藍當兹湍𣵡，因請一講律，學徒千人咸發大願。每上，念摩訶般若，乃止濤激，以福伍胥、龍王。用兹莊嚴，祈於衞護。五月晦夜，愡怳之間，見一神人，衣冠甚偉，稽首謝曰：蒙垂法施，卽改波流。未逾九十日，漲沙五十里，道俗驚歎，得未曾有。
一蔚爲法主，大揚教跡，發明前佛之付囑，保證後佛之護念。四句作偈，受持者了於未了；一音演法，諦聽者聞所不聞。非夫天地淳精，江山粹靈，與法作程，間世而生，孰能玄通密證如此其大者乎？寺中洪鐘，一所作也，遠徵鳧氏，近法雷門。生存累年，匠其規制，殁後三日，成於鎔造，聲應百里，扛乎萬鈞，蒲牢呌而地震，師子吼而山嶪，警悟聾俗，導引迷方，胡可言也！法謝形離，薪盡火滅，以大曆六年十一月十七日遷化於寺之律院，報齡八十，僧臘六十一。卽以明年十一月二十四日遷座於泰望山，從先和尚之塋也。
一春秋已高，精爽逾勵，既不衰憊，初無疾苦。忽謂侍者曰：吾將掃禮墳塔，歸骨於此。數日之後，奄然而終。江淮之南，河洛之表，衣縗制服，執紼送喪，號哭滿山，幡花蔽野，比夫劇孟之母送車千乘，孔丘之墓栽樹萬株，可同年哉！門人越州妙喜寺常照、建法寺清源、湖州龍興寺神玩、宣州隱静寺道昂、杭州龍興寺義賓、台州國清寺湛然、蘇州開元寺辯秀、潤州栖霞寺昭亮、常州龍興寺法俊等，早發童蒙，咸承訓誘，三千弟子仰梁木而增悲，八萬門人望栴檀而不及。時會稽徐公浩素敦鄉里之舊，爲碑頌德焉。大曆十一年也。
釋靈一，姓吴氏，廣陵人也。神清氣和，方寸地虚，與太初元精合其純粹。年肇九歲，僻嫌朽宅，决入梵園，墮息慈之倫，禀出家之制。暨乎始冠，受其具足，學習無倦，律儀是修。示見談笑，欲明解脱。示人文藝，以誘世智。初不計身中有我，我中有身。德全道成，緣斷形謝，以寶應元年冬十月十六日，寂滅于杭州龍興寺，春秋三十五，凡滿十五安居。臨終，顧謂弟子行荼毗法，樹小浮圖焉。時左衞兵參軍李紓、嘉興縣令李湯、左金吾衞兵曹參軍獨孤及相與悼梁木之既壞，慮陵谷之當遷，後之人礼應真之塔婆，昧應真之德行，故刻石于武林山東峯之陽也。
一家富貨殖，既而削髮，推千金之産，悉讓諸孤昆弟，所取者惟納衣錫杖。自爾叩維陽法慎師，學相部律，造乎微而臻乎極。友善者慧凝、明幽、靈祐、會稽曇一、晉陵義宣、同門三益，作者七人也。一咳唾塵境，繼日經行，宴坐必擇山椒樹下。初舍于會稽山南懸溜寺，接禪者隱空、乾靖，討論第一義諦。或遊慶雲寺，復居餘杭宜豐寺。寺鄰生丹山，門對佳境，冏然獨往。暴風偃山，正智不動，巨浪沃日，浮囊不飄。於是著法性論，以究真諦，此一之了語也。每禪誦之隙，輒賦詩歌事，思入無間，興含飛動。潘阮之遺韻，江謝之闕文，必能綴之，無愧古人。循循善誘，門弟子受教，若良田之納膏雨焉。一跡不入族姓之門，與天台道士潘志清、襄陽朱放、南陽張繼、安定皇甫曾、范陽張南史、吴郡陸迅、東海徐嶷、景陵陸鴻漸爲塵外之友，講德味道，朗詠終日。其終篇必博之以文，約之以脩，量其根之上下而授之藥焉。一居寺高隅，初無井泉，一旦呀然而涌，噴金砂之溜于庭之左右，挹之彌清，𣂏之無竭，蓋精至之感矣。詩行于世，有選其尤者入閒氣集焉。
釋齊翰，字等至，吴興沈氏之子。高祖陳國子祭酒，曾祖隋魏州司馬，祖考三世不仕。翰綺歲從父至山寺，蹈高静無塵之躅，惻然有宿命之知，固請捨家。至天寶八載八月五日奉制度，配名永定寺。九載十月，躋五分壇納形俱戒，移名開元。大曆中轉𥻊武丘，皆兩州道俗所請從命也。翰道性淵默，外則淡然。迹不近名，身不關事，長在一室，寂如無人，豈比夫駢行鼓簧之士哉？顓門相部義疏，精敏罕儔。明法華經，主蘇湖戒壇，每當請首，則今時所謂壇長也。大曆十年入流水念佛道場，是夜西方念中頓現，蓋純誠之所致也。卽以其年終于本院，春秋六十八，法臘二十六。翰遇疾之日，謂門弟子曰：有鶴從空飛下，廻翔我前，爾曹見乎？必謝之期，小聖猶病，安能免哉？受業門人如隱、戒壇宣兊等。與吴興皎然結法門昆弟之交，俱高潔，難可輕慕焉。
釋朗然，俗姓魏，世襲冠冕，其先隨東晉南渡，則爲南徐人也。開元中入道，受業於丹陽開元寺齊大師。天寶初受具于杭州華嚴寺光律師。後徙靈隱寺，依遠律師，通四分律鈔，重稟越州曇一律師，精研律部講訓，生徒四遠響應。肅宗至德二年，恩命舉移，𥻊名於慈和寺。上元中，刺史韋儇又請爲招隱統領大德。卽以其年講授之暇，著古今决十卷，解釋四分律鈔數十萬言，繁雜義例，條貫甚明，大行於世。觀其先列古人之義，有所不安，則判斷之，故號决也。决中自序，初依天竺威律師學習，復從遠一二師也。凡戒壇則二十六登，皆爲壇席之主。律鈔凡二十八過講。有饋遺者隨豐薄，受而轉施悲信二田。凡於教理，披文究義，皆言宿習之力也。執持戒檢，斯須不違。大曆十二年冬癸卯，趺坐如常，恬然化滅，時年五十四，僧臘三十五。越十三年春辛酉，建塔于山西原，縗麻之徒泣血千計。高行弟子清浩、擇言等。請益弟子御史中丞洪府觀察使韋儇、吏部員外李華、潤州刺史韓賁、湖州刺史韋損、御史大夫劉暹、潤州刺史樊冕，皆歸心奉信。屯田員外郎柳識爲碑頌焉。
釋大義，字元貞，俗姓徐氏，會稽蕭山人也。以天授二年五月五日，特稟神異，生而秀朗。七歲，父訓之以經典，日可誦數千言。年十二，請詣山陰靈隱寺求師，因習内法，開卷必通，人咸歎之。屬中宗正位，恩制度人，都督胡元禮考試經義，格中第一。削染，配昭玄寺。自兹聽習，旁贍玄儒。開元初，從吴郡圓律師受具。復依本州開元寺深律師，學四分律指訓。義因遊長安，深公已亡，乃摳衣法華寺玄儼律師，其俊邁出倫。儼云：于今傳法，非子而誰？及稱心本寺超律師請爲寺任。開元中喪親，誓入天台佛隴轉藏經，答劬勞也。天寶中遂築北塢之室，卽支遁、沃洲之地也。初夢二梵僧曰：汝居此與二十日。至寶應初，復夢曰：本期二十日，今滿矣。魔賊將至，不宜更處。無何，海賊袁晁竊據剡邑，至于丹丘。義因與大禹寺迥律師同詣左谿朗禪師所，學止觀，而多精達。前後朝貴歸心者，相國杜鴻漸、尚書薛兼訓、中丞獨孤峻、洺州刺史徐嶠、次徐浩，皆宗人也。以大曆己未歲五月終于本院，春秋八十九，僧臘六十三。殯于寺之北塢舊居，因造塔焉。義前後戒壇計二十七登，受戒弟子三萬餘人。終時，室中聞天樂聲，驗乎生誦法華經、大湼槃經、小大乘戒本，以爲口業德行，非歸兜率，不往淨土，未可議其生處也。
釋義宣者，晉陵人也。宿殖利根，翛然出俗，不煩師訓，砥礪厥心。納法後，孜孜律科，時無虚度。玄儒旁綜，長在篇章，卒問捷給。而稟延陵恭讓之風，雅得毗尼之體。
初楊州法慎傳于舊章，淮甸之閒，推爲碩匠。天寶初，宣斂衽摳衣，諮詢彌久，輩流率服。慎且歎賞曰：可畏乎！宣講終南事鈔，請業于周律師之庭，考覈尤精，乃著折中記六卷以解之。蓋慊融濟、㠋、勝諸師有所紕謬故也。使是非各盡其分，人免據宗而阿比，從此立稱耳。毗陵多出名士僧，有三宣，慧、德、義是歟。時於江都習業，與會稽曇一、閩川懷一、慶雲靈一同門爲朋也。晉陵既有三宣，慎門復出三一焉。江表資爲美談。宣天寶末盛行化導，罔究其終。
釋辯秀，俗姓劉氏，漢楚王交三十一代孫也。秀幼孤，諸父哀字，禮如教立，孝自天生。而宿殖緣深，心田欲稔；因請伯氏，出家長行，哀而捨旃。事靈隱謀禪師，便能問津，圖入道之意。所聞指訓，如涼風入懷，醒然清悟。天寶四年，受戒於東海鑒真大師，傳律於會稽曇一。至德中舉高行，𥻊名於吴郡開元寺。乾元中，下詔天下二十五寺，各定大德七人，長講戒律，秀應其數也。頃年於淨土一門，不愆于念。嘗謂人曰：昔聞西方之行是有相大乘，此乃蓬心不直，非達觀之説。何邪？夫出言卽性，發意皆如，而一色一香，無非中道，況我正念乎？秀壇場一十六番，度人孤制，律樞正持，僧綱自肯，湖南北皆宗仰焉。以建中元年六月十五日寢疾而終，春秋六十七，法臘三十五。當其逝日，有庭樹一本，枝葉扶疏，朝花正敷而遽萎瘁。其年七月五日，遷靈龕於武丘西寺松門之右。門人道亮、道該、清會，偕遶栴檀之香樹也。故觀察使韋元甫、李棲筠、虢州刺史李紓、御史中丞李道昌盡欽慕往德，亦林下之交。霅晝爲碑頌焉。
釋如淨，不詳何許人也。甫參法位，當納戒津，明練毗尼，砥礪名節。時恒講勗，徒侣雲屯。辭筆偕長，博達儒典。先是關中行智首律師四分律疏，魏郡法礪律師著疏别行。爾時關輔河北，各競宗派，微似參辰。隋末唐初，道宣律師以首大疏爲本，造删補律鈔三卷，稍爲會要，行事逗機。貞觀已來，三輔、江、淮、岷蜀多傳唱之。次奘三藏弟子懷素者，先習鈔宗，後委棄宣、礪之學，於咸亨年中别述開四分律記，後號新章歟。至代宗大曆中，新章舊疏，互相長短。十三年，勑集三宗律匠，重定二家隆殺，時淨推爲宗主，語在圓照傳。至建中二年，奏二疏並行，淨之力也。蓋以國相元公載篤重素公，崇其律教，乃命淨爲新疏主作傳焉。
釋鑑源者，不知何許人也。素行甄明，範圍律道，苾芻表率，何莫由斯。後講華嚴經，號爲勝集，日供千人粥食，其倉簞中米粟纔數百斛，取之不竭，沿夏涉秋，未嘗告匱，其冥感如此。
其山寺越多徵應，有慧觀禪師見三百餘僧持蓮燈，凌空而去，歷歷如流星焉。開元中，崔冀公寧疑其妖妄，躬自入山宿，預禁山四方面各三十里火光。至第三夜，有百餘支燈現，兼紅光可千尺餘。冀公蹷然作礼，歎未曾有。時松間出金色手，長七尺許，有二菩薩黄白金色閃爍然。復庭前栢樹上，晝現一燈，其明如日，横布玻璃。山可三里所，寶珠一顆圓一丈，熠爚可愛。西嶺山門懸大虹橋，橋上梵僧、老叟、童子間出，有二炬爛然空中，如相迎送交過之狀。下有四菩薩，兩兩偶立，放通身光，可高六七十尺。復見大松林後忽有寺額，篆書三學字。又燈下垂繡帶二條。東林之間，夜出金山。月當于午，金銀二色燈列於知鉉師墳側。韋南康臯每三月就寺設三百菩薩大齋，菩薩現形捧燈，僧持香燈引挹之，鑪在寺門矣。白中令敏中覩瑞，興立此寺。大中八年，改額曰開照。源律師道化，與地俱靈哉！弟子傳講，東川所宗也。
釋志鴻，俗姓錢氏，湖州長城下若人。本名儼，志鴻字也。少出俗于石門鄉寺，則梁静林也。削染受具訖，往茂苑，親道恒師盛集，研覈精微。時曇清省躬，互相切磋，卒成洪緒。然慊先德釋南山鈔，商略不均，否臧無准，捕蟬忘後，補袞不完，囊括大慈、靈㠋已下四十餘師記鈔之玄，勒成二十卷，號搜玄録。大曆中，華嚴疏主澄觀披尋，乃爲序冠于首。然其解判不無所長，其如科節繁碎，是其短也。春秋一百有八歲，勑署爲長壽大師焉。近世止行其字而已。今雙林累遭兵革，加以水潦，碑碣失蹤，閟於言行也。吁！其儼公氏族本生必與南山宣律師相同，亦爲美事矣。
釋乘如，未詳氏族。精研律部，頗善講宣，繩準緇徒，罔不循則。代宗朝翻經，如預其任。應左右街臨壇度人，弟子千數。先是五衆身亡，衣資什具悉入官庫，然歷累朝，曷由釐革。如乃援引諸律，出家比丘生隨得利，死利歸僧，言其來往本無物也。比丘貪畜，自兹而𡞞者，職由於此。今若歸官，例同籍没。前世遺事，闕人舉揚。今屬文明，乞循律法，斷其輕重。大曆二年十一月二十七日勑下，今後僧亡，物隨入僧，仍班告中書門牒，天下宜依。如之律匠，非止訓二衆而已，抑亦奮内衆之遺事。立功不朽，如公是乎！終西明、安國二寺上座。有文集三卷，圓照鳩聚流布焉。
釋清江，會稽人也，不詳氏族。幼悟幻泡，身拘羇鞅，因入精舍，便戀空門，父母沮勸，建乎難拔。礼曇一律主爲親教師，諷誦經法，寓目俱通。長者品量之曰：釋門千里駒也。於浙陽天竺戒壇求法，與同學清源從守直和尚下爲弟子。還聽習一公相疏并南山律鈔，間歲精義入神，舉皆通暢。而善篇章，儒家筆語，體高辭典，又擅一隅之美，時少倫儗。其褊懆之性，不與人類。嘗於一公少因不足，亦有捨和尚之譏。由是遊方服勤，凡云律筵，無不預者。自責己曰：天下行半，少有如我本師者。還會稽，一公猶老，當其僧大集時，擊木唱：某再投和尚攝受。時一公詬駡，江雨淚而懺悔曰：前念無知，後心有悟，望和尚大慈，施與歡喜。苟不許收，則越人不可以強售章甫也。一公憫其數四求哀，乃曰：爲汝含垢。遂爲師資如初。
江有禪觀之學。大曆八年於汝濆遇忠國師，因弟子説自忠曰：此律師是和尚鄉人。乃欣然相會，尋往南陽，再謁國師，密傳心要焉。
釋靈澈，不知何許人也。稟氣貞良，執操無革，而吟詠情性，尤見所長。居越谿雲門寺，成立之歲，爲文之譽襲遠。講貫無倦，生徒戾止如闤闠焉。故祕書郎嚴維、劉隋州長卿、前殿中侍御史皇甫曾，覩面論心，皆如膠固，分聲唱和，名散四陬。澈遊吴興，與杼山晝師一見爲林下之遊，互相擊節。晝與書上包佶中丞，盛標揀其警句最所重者，歸湘南作，則有山邊水邊待月明，暫向人間借路行，如今還向山邊去，唯有湖水無行路句。此僧諸作皆妙，獨此一篇，使老僧見，欲弃筆硯。伏冀中丞高鑒深量，其進諸乎？其捨諸乎？方今天下有故，大賢勤王，輒以非急干請視聽，亦昭愚老僧不達時也。然澈公秉心立節，不可多得，其道行空慧，無慙安遠。復著律宗引源二十一卷，爲緇流所歸。至於玄言道理，應接靡滯，風月之間，亦足以助君子之高興也。其爲同曹所重也，如此。晝又賷詩附澈去見，佶禮遇非輕。又權德輿聞澈之譽，書問晝公，廻簡極筆稱之。建中、貞元已來，江表諺曰：越之澈，洞冰雪。可謂一代勝士，與杭標、霅晝分鼎足矣。不測其終。
釋省躬，睦州桐廬人也。爲童強識，耆宿呼語，怪其志大而言高，無厭樊籠。忽投聖德寺慕道從師，勑恩得度。性靈天發，於毗尼道，學如温習。復擇名師，得姑蘇開元道恒師。恒曰：甚矣吾得躬也，門人日益親。及乎探賾精微，愈征愈遠，時有擊論互指爲迷者，必請見躬爲其判之，坐分曲直。諺曰：義盡省躬，言到躬義無不盡也。其博綜律乘，扞禦師門也若此。恒曰：自吾有躬也，惡言不聞矣。躬避席葉拱而對曰：某不佞也，仰師之道，若采扶桑以啖𧔞蠶。所患者，未能嘔繁絲以報主耳。恒曰：視子吐園客五色絲，可供黼繡之資。言太謙矣。晚赴維楊之召，廣訓徒焉。然其滿口雌黄，品藻否臧古今之義。生徒明敏者各録之，都加潤色，號順正記十卷，行之。復著分輕重物儀别行，沿襲十三章門條例，外加近世現有物之重輕，頗爲要用。躬復高儒學，作碑頌越多，以其曾化邗溝，故呼淮南記主，自號清冷山沙門焉。
釋神皓，字恒度，姓徐氏。八代祖摛，齊竟陵王西邸學士。子陵，梁尚書左僕射，其文與庾子山齊名，迨陳國亡，因佐吴邑，遂家姑蘇。皓乃爲吴郡人也。天性耿潔，風韻朗邁。幼負脱俗之姿，尋依錢塘龍泉道場一公出家。天寶六年，降版詔精擇真行，一州許度三人，皓居薦首，因𥻊僧籍于包山福願道場。初進具於興大師，次通律鈔於曇一。後十講律鈔，五昇壇場。遂乘舟歸包山，使野叟誅茅，山童掃石，逍遥棲息。旋增修屋宇。乾元元祀，有詔天下二十七寺，各奏大德七人，長講戒律。因請住開元寺，欲果其願，且懼簡書，遂僶俛從命。奉戒弟子開州刺史陸向前、給事中嚴涚、服道弟子禮部侍郎劉太真、前大理評事張象、欽風弟子前廉使亞相李棲筠請綱任海隅。一邑緇伍，三變至于道。末年工於圓宗，别置西方法社，誦法華經九千餘部。貞元六年十月開元寺遇疾，至十二月，顧囑弟子維亮曰：我弃世後，可歸洞庭故山置塔。説法而終。是夜瑠璃色天，星霣如雨，西方兆朕，密現于前。春秋七十五，僧臘四十三。門人維亮有文有道，獨步當時，執師之喪，不以證而廢教也。傳法弟子道超、靈俊、道濬、道稜、維讓、維誠，皆一時英邁。霅晝爲墳塔碑頌美云。
釋藏用，不詳何許人也。從其拔俗，依棲嵩山空公爲師。及乎年當應法，卽於汾川炬律師所受上品形俱法。登詣洛中業公講肆，研覈律文，循其奥妙，無所不臻。洎聞有禪觀之學，遂登廬陟霍，涉漢泛湘，望雙峯之叢林。又歸，開法京輦，道既精粹，訓且均敷，藹然爲物楷模，嚮風宗重。當建中中，已全三十許臘。尋應詔充臨壇首席，相繼度弟子越多。及居東城化塔，乃代宗之邸第也，推用主其綱任。苾蒭至息慈，皆遵畏愛焉。席熊延客，揮麈開談，指衡山石也，有以識前身；傳曹谿鉢也，有以知後際。是以門多長者之轍，室滿度人之籌，益物良深，坐鎮雅俗。貞元中，左司正郎王鋗、南臺崔公繼和之。如是數公將議標題，兵部正郎程浩作都序，職方正郎知制誥吴通微書之。四年戊辰歲也。用公長於律學，急護任持，爲上都之表則也。
釋真乘，姓沈氏，德清人也。厥父玄望孝廉舉調兖州司馬。母氏妊乘，有神光異氣之祥。識者言沈氏必大其閥閲。暨誕生也瓌偉，長與宗族諸子雜處，若羣草中之琪樹焉。緫丱之後，司馬以文學喻之，令修官業，且愀然如有不得已之色。居處翫戲，則以佛像班布。父觀其宿習，果請出家。屬顔魯公許試經得度，時已暗誦五百紙。比令口諷，一無差跌，大見褒異。落髮配住八聖道寺得戒。後於通玄寺常進師所綜習毗尼。進公見其俊邁也，誡同門曰：乘雖少齡，不可以伯仲齒之。後西上京師雲華寺，學法華天台疏義，大著聲望。又章信寺衆僧辟其講發，醉千日者一聽而自醒，迷終身者蹔聞而永悟，經宗律柄，兼講無虧，藉甚緇行，炟赫京邑。
貞元十一年，功德使梁大夫以德宗亟幸安國寺，奏乘移𥻊，以備應對，充供奉大德數焉。時本師無滯亦以道業，實蒙恩渥，奏舉乘爲國祈福。無滯忽夢乘捧一白蓮華南去。無何，乘果疾，乞歸田閭，勑允。既還鄉里，本郡守李公錡、田公敦、浙東率薛公戒，或踵門而勸登法座，或馳簡而延莅戒壇。乘迫以法緣，悉所勉強，以是八爲律學座主，四爲臨壇正員。凡訓授度人，或巾屨結緣，一無所受。遊五臺山，礼文殊聖容，所見瑞相，不可勝言。
後在護國寺礼佛名經一百周。懺法之餘，撰法華經解疏記十卷。以元和十五年冬十月示疾而終于本寺。乘精于律法，長於演説。以長慶二年十月十三日焚身于韶村西隅，遵遺命也。萬年縣尉王甄爲碑述德焉。
釋道標，富陽人也。俗姓秦氏，其遠祖與羸同姓，世爲汧隴大族。及晉東渡，衣冠隨之，後爲杭人也。其高曾至王父，皆沿以儒素，不甘爲吏，故州里尊奉之。標生則孤明，長而深趣，老而堅固，蓋良善之因有自來矣。年七歲時，神清氣茂，不雜凡童。倏有大沙門手摩其頂曰：此孺子目秀如青蓮，得非我釋氏之威鳳乎？苟能捨家，必有善稱。不然乘雲霓，薄天漢，吾不可得而知也。父允其請，遂爲靈隱山白雲峯海和尚弟子。妙高之上，唯日月是麗；娑竭之宫，固雲雷斯蓄。至德二年，詔白衣通佛經七百紙者，命爲比丘。標首中其選，卽日得度，蒙配天竺寺焉。永泰初受具品於靈光寺顗律師。登以護戒嚴謹，爲時所推。毗奈多羅之言，罔不該貫。凡度人戒計六壇，爲衆糾繩經一十二載。置田畝歲收萬斛，置無盡財，與衆共之。貞元中以寺務克豐，我宜宴息，乃擇高爽，得西嶺之下，葺茅爲堂，不干人事，用養浩氣焉。
標經行之外，尤練詩章，辭體古健，比之潘劉。當時吴興有晝，會稽有靈澈，相與詶唱，遞作笙簧。故人諺云：霅之晝，能清秀；越之澈，洞冰雪；杭之標，摩雲霄。每飛章寓韻，竹夕花時，彼三上人當四面之敵，所以辭林樂府常采其聲詩。由是右庶子姑臧李公益書云：重名之下果有斯文。西還京師，有以誇耀。又景陵子陸羽云：夫日月雲霞爲天標，山川草木爲地標，推能歸美爲德標，居閑趣寂爲道標。名實兩全，品藻斯當。爾後聲價軼於公卿間，故與之深者有相國李公吉甫、大司空嚴公綬、右僕射韓公臯、禮部侍郎吕公渭、滑亳節制盧公群、襄陽節制孟公簡、同州刺史李公敷、鳳翔尹孫公璹、浙東廉使賈公全、中書舍人白公居易、隋州刺史劉公長卿、户部侍郎丘公丹、外郎裴樞、秘閣嚴維、小諫朱放、越廉問薛戎、夕拜盧元輔、常州釋元浩、潤州釋南容、金華釋乾輔、吴門釋光嚴、上都釋智崇等，並心交塵外，分契林中。萬境在空，驅之爲射御；五峯滿眼，立之爲疆場。文雄而再鼓不衰，神王而一戰自勝者也。
以長慶三年示有微疾，六月七日歸滅于所居蘭若。至冬十月三日，葬于舊山，春秋八十有四，法臘五十八。弟子如玢、如𧦪、行儉、省言、常儉、智猷、日超等，皆得師之法，倣仰不遑。空圍繞於栴檀，恨滿盈於石室，至今杭民謂之西嶺和尚矣。開成五年中鄭素卿録德行刊碑頌，立于天竺山之東墟存焉。
釋曇清，未詳何許人也。幼持邊幅，罔或迷方，以謹昏呶，究窮佛旨。乃負笈來吴北院道恒宗師法會，與省躬猶滕薛之前後也。旋留南嶽化徒，適會元和中閬州龍興寺結界，時義嵩講素新疏，傑出輩流，因云：僧祇律云：齊七樹相去，爾所作羯磨者，名善作羯磨。準此四面，皆取六十三步等，如是自然界約，令作法界上僧。須盡集時，清遂廣徵難，如是往返，經州涉省，下兩街新舊章南山三宗共定奪，嵩公虧理。時故相令狐楚猶爲禮部外郎，判轉牒，據兩街傳律斷曇清義爲正，天下聲唱，勇執紀綱，清能干城矣。後著記號顯宗焉。
釋圓照，姓張氏，京兆藍田人也。年方十歲，篤願依西明寺景雲律師。雲亦一方匠手，四部歸心。照當應法，乃受近圓，謹愿執持，如懷寶器。尋究經論，訪問師承，維摩、法華、因明、唯識、湼槃、中觀、華嚴新經，或深入堂皇，或略從染指。仍旁求於儒墨，兼擅美於風騷。律藏珠珍，專探日用。後則霜壇秉法，鴈序度人。洎乎開元年中，勑選名德僧參其譯務，照始預焉。至代宗大曆十三年，承詔兩街臨壇大德一十四人齊至安國寺，定奪新舊兩疏是非。蓋以二宗俱盛，兩壯必争，被擒翻利於漁人，互擊定傷於師足。既頻言競，多達帝聰，有勑令將二本律疏定行一家者。時照等序奏云：按四分律部主，梵云曇無德，秦言法藏。自姚秦洪始五年壬寅歲罽賓三藏佛陀耶舍，秦言覺明，諷出梵文，沙門竺佛念聽而筆受，成四十五卷。至十一年歲次戊申，支法領又從西國將梵本來，於長安中寺重雔校，殆十四年辛亥譯畢，沙門慧辯等筆受，成六十二卷。後有魏朝道覆律師於法聰講下纂成疏六卷，北齊慧光律師造疏二本，次道雲律師修疏九卷，次道暉撰疏七卷，隋朝法願裁疏十卷。自唐平一天下也，四方昌阜，三寶增明，有智首律師述疏二十一卷，次慧滿律師造疏二十卷，事各一時流通絶矣。當武德元年戊寅歲，有相州日光寺法礪律師製疏，至九年丙戌歲成十卷，宗依成實論，今稱舊疏是也。洎高宗天皇大帝咸亨元年歲在庚午，有西太原寺懷素律師撰開四分律宗記十卷，宗依根本一切有部、大毗婆沙、俱舍等論，稱新章疏是也。至我皇帝受佛付囑，欽尚釋門，信重大乘，遵承密教。見兩疏傳授，各擅顓門，學者如林，執見殊異，數興諍論。聖慈愍念，務息其源，使水乳無乖，一味和合。時遣内給事李憲誠宣勑，勾當京城諸寺觀功德使鎮軍大將軍劉崇訓宣勑云：四分律舊疏、新疏宜令臨壇大德如淨等於安國寺律院僉定一本流行。兩街臨壇大德一十四人俱集安國寺，遣中官趙鳳詮勑尚食局索一千二百六十人齋食并果實解齋粥一事，已上應副。卽於安國寺供僧慧徹、如淨等十四人，併一供送充九十日齋食，用茶二十五丳，藤紙筆墨，充大德如淨等僉定律疏用。兼問諸大德各得好在否？又勑安國寺三綱：僉定律疏院，一切僧俗輒不得入，違者録名奏來云。其時天長寺曇邃、淨住寺崇叡、西明寺道邃、興泚、本寺寶意、神朗、智釗、超儕、崇福寺超證、薦福寺如淨、青龍寺惟幹、章信寺希照、保壽寺慧徹、圓照共奉表謝。答詔云：師等道著依經，功超自覺，承雪宫之旨奥，爲火宅之涼颸。四分律儀，三乘扃鍵，須歸總會，永息多門。一國三公，誰執其咎。初機眩矅，迷復孔多，爰命有司俾供資費，所煩筆削，竚見裁成。所謝知悉。其日品官楊崇一宣勑薦福、温國兩寺三綱與淨土院檢校僧等嚴飾道場，命僧行道，用五十四人，起今月一日，轉經礼佛，六時行道；至來年二月一日散。其設齋食料一事已上，令所司祗供，宜各精誠，問師等好在。及解道場，中官李憲誠宣勑語温國寺轉念道場四分律臨壇大德等：釋門三學，以心印相傳；無上菩提，以戒法爲根本。道場畢日，卽宜赴大安國寺楷定律疏，十道流行。至二月八日，勑檢校道場大德曇邃、飛錫等，道場定取十日散，設齋外，各賜絹帛。其十四人律師，並令赴安國寺修疏，程才品用，各得其宜。衆推如淨、慧徹同筆削潤色，圓照筆受正字，寶意纂文僉定，超儕筆受。其崇叡已下九人證義，共議篇題云：勑僉定四分律疏卷第一，京城臨壇大德某等奉詔定，以此爲題也。照爲首唱，諸公和之。其間厥義非長，若農夫之去草；其義合理，猶海客之采珠。可謂名解毗尼，不看他面。俄屬德宗卽位，改元建中，其年五月疏草畢。六月望，勑圓照依國子學大曆新定字樣抄寫進本。至十二月十二日送祠部進新僉定疏十卷。仍乞新舊兩疏許以並行，從學者所好。勑宜依照，務其搜集，專彼研尋。著大唐安國寺利涉法師傳十卷、集景雲先天開元天寶誥制三卷、肅宗代宗制旨碑表集共二卷、不空三藏碑表集七卷、隋傳法高僧信行禪師碑表集三卷、兩寺上座乘如集三卷、僉定律疏一行制表集三卷、般若三藏續古今翻譯圖紀二卷、大乘理趣六波羅蜜多經音義二卷、三教法王存没年代本記三卷翻經大德翰林待詔光宅寺利言集二卷、再修釋迦佛法王本記一卷、佛現八相身利益人天成正覺記一卷、判方等道場欲受近圓沙彌懺悔滅罪辨瑞相記一卷、五部律翻譯年代傳授人記一卷、莊嚴寺佛牙寶塔記三卷、無憂王寺佛骨塔記三卷、傳法三學大德碑記集十五卷、建中興元貞元制旨釋門表奏記二卷、御題章信寺詩太子百寮奉和集三卷、貞元續開元釋教録三卷。照自序云：伏以開元十八年歲在庚午，沙門智昇修撰釋教録，洎乎甲戌，經六十五年，中間三藏翻經，藏内並無收管，恐年代浸遠，人疑僞經。又先聖大曆七年許編入，制文猶在。時帝勑宜依。至今江表多集此集中經而施用焉。照於律道，頗有功多。肅代二朝，尤爲傑立，累朝應奉，賜紫、充臨壇兩街十望大德、内供奉檢校、鴻臚少卿，食封一百户。後終于别院。春秋八十二，法臘五十八云。
釋辯才，姓李氏，襄陽人也。母氏妊之，倏惡葷血，冥然一食，虚淡終辰。及其誕彌，異香盈室，宗黨怪焉。七歲依峴山寂禪師出家，厥長者明記：每受經法，必以等身爲限。字不重問，義不再思，師甚器之。年十六，遂削髮，𥻊本州大雲寺。次乃周遊列郡，登陟名山，就荆州玉泉寺納具戒。聞長安安國寺懷威律師、報恩寺義頒律師，法門具瞻，師資表率，遂伏膺請業。有疑必决，無義不通，厠于二宗，推爲上首。天寶十四載，玄宗以北方人也，稟剛氣，多訛風，列刹之中，餘習騎射，有教無類，何可止息。詔以才爲教誡，臨壇度人。至德初，肅宗卽位。是邦也宰臣杜鴻漸奏才住龍興寺，詔加朔方管内教授大德。俾其訓勵，革獫狁之風，循毗尼之道。復命爲國建法華道場。及駕廻，既復兩京，累降璽書，末塗尤於大乘頓教留心。永泰二年，賊臣僕固懷恩外招誘蕃戎，内贔金革。才勸勉毳裘，不誅華族。大曆三載追入充章信寺大德。時府帥虢國常公素仰才名，與護戎任公，時親道論。十三年冬，現身有疾，至暮冬八日，垂誡門徒已，安坐繩牀，默然歸滅，春秋五十六。越己未歲二月遷神於寺内西北隅。先是有邑子石顒從役于城上，其夜未渠，聞管絃之聲自西至，乃天樂也。異香從空散下，則生淨方之兆也。
才自長安而旋于塞上，既受虢公知遇，大營福業，成此精廬，皆才之敦勸矣。勑謚大師曰能覺，仍賜紫衣一副，追遠之榮，聲聞塞外。天復中廷尉評王儋爲碑頌德云。
釋道澄，姓梁氏，京兆人也。父涉中書舍人。生而奇表，輒惡葷肴，出家如歸，無所顧戀。忽遇禪僧，摩頂與立名曰道澄，缾錫常隨，冥合律範，號律沙彌也。受具之後，習聽南山律於諸學處，微其玷缺。然性都率略，住寺不恒，或奉恩、莊嚴、草堂等寺，所到便居，護生爲切。建中二年，坐夏於雲陽山，有虎哮吼入其門。澄徐語之，其虎摇尾欇耳而退。徙居章信寺，或問其故，澄曰：出家者可滯一方乎？西域三時分房，俾無貪著，觀門易立矣。不然者，豈通方廣恕乎？貞元二年二月八日，帝於寺受菩薩戒，京甸傾瞻，賜賚隆洽，所受而迴施二田矣。五年，帝幸其寺，問澄修心法門。又勑爲妃主嬪御受菩薩戒。十六年四月，勑賜號曰大圓。十九年九月十八日，終于此寺焉。
釋清徹，未知何許人也。周遊律肆，密護根門，卽無常師，唯善是與。初於吴苑開元寺北院道恒律師，親乎閫奥，深該理致，而鐘華望無不推稱。憲宗元和八年癸巳中，約志著記二十卷，亦鳩聚諸家要當之説，解南山鈔，號集義焉。或云後堂至十年畢簡，今豫章、武昌、晉陵講士多行此義。嘗覽此記，繁廣是宗。徹未知其終。
釋上恒，姓饒氏，臨川南城人也。童而有知，志學之年，發心捨家，從母黨在空門而求攝受，教誦佛典，日計千言。壯齒，從南嶽大圓大師納戒，而聽涉精苦。大曆中，不去父母之邦，請𥻊于景雲寺，修習無虧，亟淹年序。南山事鈔，講貫尤專。貞元初，徙居豫章龍興寺，與廬阜法真、天台靈祐、荆門法裔、興果神湊、建昌慧璡遊也，塤篪合韻，水乳相資。法付王臣，故與姜相國公輔、顔魯公真卿、楊憑、韋丹四君友善。提振禁防，故講四分律，而遷善滅罪者無央數衆。坐甘露壇二十許年，十有八會，救拔群生，剡浮東震，男女得度者一萬五千餘人。元和十年，微云乖悆，十月己亥，化于廬山東林寺，歸全身于南岡石墳。住世七十七年，安居五十五夏。門人等樹松栢，太原白居易爲石塔銘云。
釋慧琳，字抱玉，俗姓柯，新安人也。丱齡受業于靈隱西峯，爲金和尚弟子，所傳法要，斷無重問。大曆初，受具足戒於靈山會，習學三教，一領無遺。不樂聲華，止好泉石，一入天眼二十餘年，天眼卽天目也。其山高三千丈，周圍三百里，與天柱、廬阜等相儔匹。上有二湖，謂爲左右目，登涉艱阻，數日乃到巔頂，多蛟龍，池潭三所。最上池，人不可近，氣臭逆人，不可久視。或説山神作白鹿形，每五月與震澤龍會，必暴風雨焉。琳居此，率多妖異，而心不撓。元和丁亥，太守禮部員外城南杜陟。請出永福寺登壇。至己丑歲春，刺史兵部郎中裴常棣召臨天竺寺壇。度人畢，歸寺講訓生徒，向二十載。郡守左司郎中陸則、刑部侍郎楊憑、給事中盧元輔、中書舍人白居易、太府卿李幼公、刑部郎中崔鄯、刑部郎中路異相繼九邦伯，皆以公退至院，致礼稽問佛法宗意，染指性相。此諸名公簪組上流，辭學高度，或號毗曇孔子，或名勝力善薩，非琳何以感動哉？太和六年四月二十五日示滅，享壽八十有三，法臘六十四。以其年五月十二日葬于今永安寺西山之陽，碼碯坡之左，石塔巋然存矣。
釋神湊，姓成氏，京兆藍田人也。生而奇秀，丱角出塵，遠慕戒律，祈南嶽希操師受具，復參鐘陵大寂禪師。然則志在楞嚴經，行在四分律，其他諸教，餘力則通。大曆八年，制懸經、論、律三科，策試天下出家者，中等第方度。湊應是選，詔配九江興果精舍。後從僧望移居東林寺，卽鴈門賈遠之舊道場也，有甘露戒壇、白蓮池在焉。既居是，嗣興佛事，雖經論資神，終研律成務。湊羸瘠，視之頽然，州將門人毉療，而不願進藥。元和十二年九月遘疾，二十六日儼然坐終于寺。十月十九日，門人奉全身窆于寺西道北，祔鴈門墳左，若僧詮葬近郭文之墓也。春秋七十四，夏臘五十一。湊以精進心脂不退輪，以勇健力撾無畏鼓，故登壇秉法垂三十年。一盂而食，一榻而居，衣縫枲麻，坐薦藳秸。由兹檀施臻集于躬，卽廻入常住無盡財中，與衆共之。每夜捧鑪秉燭，行道礼佛，侚十二時，少有廢闕，如是經四十五載。生常遇白樂天爲典午于郡相善，及終，悲悼，作塔銘云：本結菩提香火社，共嫌煩惱電泡身，不須惆悵隨師去，先請西方作主人。
釋慧靈，未詳何許人也。幼脱塵機，勤從誦習，及當應法，戒品方圓，鋭意毗尼，探賾持犯，以行副解，心口相符。由是講訓，名望翕如也。人皆奉畏，神明如也。大中七年，宣宗幸莊嚴寺，礼佛牙，登大塔，宣問耆年，乃賜紫衣。其年六月，勑補靈爲新寺上座矣。帝望寺西北廢總持寺，乃下勑曰：朕以政閑賞景，幸于莊嚴，其寺複殿重廊，連甍比棟。幽房祕宇，窈窕疏通，密竹翠松，垂陰擢秀，行而迷道，天下梵宫，高明寡匹。當建之時，以京城西昆明池勢微下，乃建木浮圖，高三百尺。藩邸之時，遊此伽藍，覩斯勝事。其總持寺，大業中立，規制與莊嚴寺正同，今容像則毁，忍草隨荒，香徑蕪侵，尚存基址。其寺宜許重建，以副予心。三月十一日，令三教首座辯章勾當修寺，及畢工，推靈爲綱任，崇聖寺賜紫叡川充寺主，福壽寺臨壇大德賜紫玄暢充都維那。靈居寺職，清衆咸序，帝所欽重。寺中常貢梨花蜜，其色白，其味愈常，蠟房所取者。靈居新寺終矣。究其靈公如曾預代宗永泰中參譯證義，則可年百奇歲矣。如不見不空、良賁，乃春秋夏臘無理知焉。
釋常達，字文舉，俗姓顧，海隅人也。發跡何陽大福山，遊學江淮諸勝寺。達允迪中和，克完戒法，專講南山律鈔。後求湼槃圓音，法華止觀，復通陰符、老、莊百家之書，其餘分時之學，盡二王之筆迹。後隨方參禪，詣于宗極。俄屬武宗滅法，歎曰：我生不辰，不自我後！由是寢默山棲，委裘遁世而無悶焉。
宣宗重建法幢，薦興精舍，合境民人皆達之化導，故太守韋曙特加崇重。身不衣繒纊，室唯蒙薜蘿，四衆知歸，諸方慕化，其潔白鶴鷺如也。咸通十二年，合郭僧民請紹四衆教誨。或遊遨坰牧，或嘯傲海壖，不出林麓，動經數載。雖貴士單車詣門，莫得而見。於七五言詩追用元和之體，著青山履道歌，播人脣吻。忽於自恣明辰，鳩衆於長廊，合掌遂申長别，辭甚剛正。因卧疾不起，絶食七日而逝，實咸通十五年九月十六日也，春秋七十四，僧臘五十一。門人會清、傳朗奉靈柩殯于寺之東南三百步。後年卽墳起塔，潁川陳言撰塔銘，邑大夫汝南周思輯爲檀信，乾符四年立碑焉。
釋丹甫者，不知何許人也。性多警達，言必剛直，講授惟勤，執持雅正。會稽風土，律範淵府也。甫之唱導，從之者若玄金之就礠石焉。本習業於亘文律師法集，文卽省躬之游夏也，甫卽躬之嗣孫。順正命章，斡通秘賾。越自曇一、玄儼之後，罕能追躡，甫之聲塵邁于前烈。然爾時允文匠手，相部風行，甫介于大律之間，行事之時，草從風偃焉。咸通末出門生智章等傳講，今亦法嗣存焉。或聞著手記，尋且未獲，吁，惜哉！
釋法相，姓俞氏，吴長水人也。天寳中誕育，爲嬰兒卓異。七歲投師，受經法三浹旬，誦通法華全部。弱冠往長安安國寺，得滿足戒，卽大曆中也。便於上京習毗尼道，諸部同異，無不該綜，涉十一載，蔚成其業。傳法東歸，請學者如林。吴郡太守奏於開元寺置戒壇，相預臨壇之選。尋充依止，兼衆推爲寺綱管，恒施二衆歸戒。行佩漉囊，器不畜長。每有鳥棲于座側，馳斥不去。會昌元年二月十日午時三刻，告弟子清濬、清高：吾當滅矣。儼然累足右脇而逝。時衆晝聞管絃清亮，乃天樂也；夕覩異光。春秋八十九，僧臘六十九。四月遷塔于來蘇鄉之原，白塔是也。後弟子率義州刺史曹信、大理司直吴方重修塔，發之，見相遺骨若銅色，舌相不壞，若芙蓉焉。齒全四十二。香湯沐之，重葬，蓋景福二年癸丑歲五月二十二日也。
高弟子公静，静弟子行藴，藴弟子仁表，表弟子玄杲，杲本清白之僧也，同鴻啓重脩靈光一寺，爲兵革殘毁之後也。杲公、啓公後偕隱天台習禪觀，相次終于山，焚之皆獲舍利焉。
釋文舉，姓張氏，婺州東陽人也。年甫志學，遂投師請法。十九落髮，始墮息慈。貞元三年，勑度得戒。後十五年間，以四分律爲學，時術之，晝夜翹勤，遂登講訓。次通法華經疏義，得智者之膏腴焉。舉身量六尺餘，其形如山，其貌如玉，静若止水，動如浮雲。目不迴視，口無戲言，四威儀中，無非律範。丹丘二衆，仰爲繩準。其奔走他方聽受者，與佛窟則公禪道並驅而相高也。尋勑爲國清寺大德。先是智者大師答隋煬帝問，立七日金光明道塲，每年九月，遐邇征鎮侯伯荖人送供，事既無礙，黑白二衆無遠不屆，人纔填委，飲食闕焉。典座僧患之。大和中主事僧清藴咨謀於舉，置寺莊田十二頃。自此光明會不聞告乏，舉之功歟！以會昌二年五月化去，門人幼清立塔于寺之西峯。春秋八十三，僧夏五十五。韓乂爲碑頌德也。
釋允文，字執經，姓朱氏，今秀州嘉禾人也。權輿九歲，厥父云亡，然理命捨文奉佛。師授維摩、法華二經，敏速之性，再稔皆通，高達之士謂之重理耳。或戲問文曰：爾出家之後，擬營何事業乎？率然對曰：當陟蓮華臺而作師子吼。或呵誚之曰：耆宿前敢爾。或曰：志欲得大，此子將來未易測也。至十六歲，削頂周羅，披安陀會。相次裹足西上，投嵩山臨壇大德遠和尚邊，獲無作法，時年二十三矣。是夏卽就中京攻相部律宗并中觀論，補衣分衞，寒燠四周。既扣義門，必入師室，玄樞律範，尤見精微。大和五年，爲思定省，忽歎歸歟。既返故鄉，淹時寢疾，未遑講唱。後聞錢塘天竺寺講大湼槃經，蔚爲勝集，文往學焉。星歲未周，鋒芒且露。
開成元年，因遊台嶠，止息越之嘉祥寺，衆藉清芬，甄命敷其經律。文戢約聽徒，頗爲嚴毅。常訓之曰：夫苾芻行非家法，具足别解脱律儀、衆同分，是其自性，於其形色精進故，怖畏故，防守故。如是方疾得道果矣。不然，則弟子既墮，師道徒施。聞其警策，有涕泗交横，悛心革行，思過半矣。會昌三年，移居静林寺，專以湼槃宣導。屬乎武宗澄汰，例被搜揚。晝披縫掖之衣，夜著縵條之服，罔虧僧行，唯逭俗譏。
大中伊始，復振空門，重整法儀，乃𥻊名開元寺三十人數。七年，寺之耆舊命講律乘。乾符三年丙申秋，罷講，覽藏經。以中和二年壬寅六月二十九日微疾作而長逝，享齡七十有八，法臘五十五。其年七月十二日葬于石奇山之陽。遺言不許封樹也。
初文講演升座，學徒畏憚，喑嗚之際，人皆披靡，乃戒威德之若是。於嘉祥、静林、今大善三寺，講相疏二十七座，大經二十五座。其爲人也貌古而脩長，鋭頂而䵟黑，執持密緻，振鷺在庭，未足方其潔也。然亦獵涉儒墨，慕白傅自作誌，預著方墳銘，藏于篋笥。門人懷益，因尋閲文籍，見而悲咽，遂從先師之志，建小塔焉。後門人懷肅、思寂命名德虚受增加後序。贊寧登會稽，曾礼文真相，見法孫可翔，苦節進脩，叶杜多之行，故熟其事迹也。
釋慧則，姓糜氏，吴郡崑山人也。九歲，博游才義，總翫儒經。善種發萌，條然厭俗，以大中七年就京西明寺出家。勤知諷誦，皆如曾習。九年，於本寺承恩得度。十四年，棲法寳大師法席覆講，當年勑補備員大德。咸通三年，就崇聖寺講俱舍論并喪服儀，出三界圖一卷。七年，於祖院代暢師講。十五年，勑署臨壇正員。廣明元年，巢寇犯闕，關中俶擾，出華州下邽避亂。中和二年，至淮南，高公駢召於法雲寺。講罷還吴，刺史楊公苦留，却遊天台山國清寺挂錫。乾寧元年至明州育王寺，撰塔記一卷，出集要記十二卷。武肅王錢氏命於越州臨壇。以開平二年八月八日示疾坐亡。受生七十四，法臘五十四。窆于鄮山之岡。八戒弟子刺史黄晟營塔。則生常不好訐直，以撝謙推人爲上。除講貫外，輪誦經呪，自法華已降可三四十本，以資口業。覽大藏教兩徧，講鈔七十徧，俱舍、喪儀、論語各數徧。清苦執持，近古罕有。入室弟子希覺最露鋒穎焉。
又元表者，貞諒之士也，言多峭直，好品藻人事，而高義解，從習毗尼，兼勤外學，書史方術，無不該覽。早預京師西明寺法寳大師講肆，迨廣明中，神都版蕩，遂出江表，居越州大善寺，講南山律鈔。諸郡學人，無不趨集。表義理縱横，善其談説，每揮麈柄，聽者忘疲，號鑑水闍棃。著義記五卷，亦號鑑水。出門人清福，冠其首焉。
釋彦偁，姓龔氏，吴郡常熟人也。揭厲戒津，錙銖塵務，勤求師範，唯善是從。末扣擊繼宗記主，得其户牖，乃於本生地講導，同好鳩聚，律風孔扇，號爲毗尼窟宅焉。
先是海隅，巫咸氏之遺壤，招真治之舊墟，古寺周圍不全，垝垣而已。嘗一夜有虎中獵人箭，伏於寺閣，哮吼不止。偁憫之，忙係鞵，秉炬下閣，言欲拔之。弟子輩扶遏且止者三四，伺其更闌各睡，乃自持炬就拔其箭。虎耽耳舐矢鏃血，顧偁而瞑目焉。質明，獵師朱德就寺尋虎，偁告示其箭，朱德悛心罷獵焉。
武肅王錢氏知重，每設冥齋，召行持明法。時覆肩衣自肱而墮，還自搭上，或見鬼物隨侍焉。所謂道德盛則鬼神助也。以貞明六年六月，終于山房，年九十九歲云。
次壽闍棃者，淮浦左右，貞諒不羣，防護正念，時少雙偶。傳南山律鈔極成，不看他面。唐季楊氏奄有廣陵，頻召供施。四遠崇重，食惟正命。不畜盈長，户不施關。及臨壇度弟子，正秉羯磨，未周三法，忽爾坐亡于覆釜之畔，聞見驚歎歟！
釋從禮，襄陽人也。善事父母，頗揚鄉里之譽。迨喪偏親，乃果決捨家，于時年已壯矣。及登具足，請師傳授戒文。念性殊乖，卒難捨本，往往睡魔相撓。禮忿其昏濁，作鐵錐刺額兼掌，由是流血，真逾半稔，方遂誦通。自爾精持律範，造次顛沛必於是。以梁乾化中遊天台，乃挂錫于平田精舍。後推爲寺之上座，持重安詳，喜愠不形于色，唯行慈忍。恒示衆曰：波羅提木叉是我大師，須知出家非戒，則若猿𤣓之脱鏁焉。每所行持，切於布薩，誡衆令護惜浮囊。時夏亢陽，主事僧來告將營羅漢齋，奈何園蔬枯悴！請闍梨爲祈禱。禮曰：但焚香於真君堂。真君者，周靈王太子，久聞仙去，以仙官受任爲桐栢真人右弼，王領五嶽司侍帝晨。王子喬來治此山，是故天台山僧坊道觀，皆塑右弼形像，薦以香果而已。自此俗間號爲山王土地，非也。時主事向仙祠而呪曰：上座要雨，以滋枯悴。至夜，雲起雨霏，三日而止。又僧厨闕用水槽棧，而山上有赤樹中爲材，來白禮。禮曰：某向真君道去，但庀徒具器以伺之。無何，大風卒起，曳仆其樹，取用足焉。其感動鬼神，率多此類。兩浙武肅王錢氏聞之，召入州府，建金光明道場，檀施優渥。廻施衆僧，身唯一布納。通夜不寐，一食常坐，且無盈長。同光三年乙酉歲冬十一月入滅，春秋七十九，僧臘五十二。火葬，收舍利，立塔存焉。
釋景霄，俗姓徐氏，丹丘人也。初之聽涉在表公門，後慕守言闍棃義集，敷演于丹丘。執性嚴毅，寡與人交。狷急自持，多事凌轥，形器惡弱。後納請往金華東白山，奬訓初學。時有江西徽猷律匠，出義記曰龜鑑録，多學彭亨，領徒到霄寺，正值講次，當持犯篇再三歎賞。自此聲溢價高。每晨滴茶，一旦化爲乳焉。著記二十卷，號簡正，言以思擇力故，去邪説而簡取正義也。武肅王錢氏召於臨安故鄉，宰任竹林寺。未幾，命赴北塔寺臨壇，天成二年也。次命住南真身寳塔寺，終焉。遷葬于大慈山塢，以本受師號，塔曰清涼是歟。
釋貞峻，姓張氏，鄭州新鄭人也。唐張果先生之裔孫。今滎陽有張果里，其墳楸檟存焉。峻風度寬裕，髫齡不弄。年十四，忽超然離俗，人莫我知。雖二親褰衣，昆弟截路，終弗能沮之。乃投相國寺歸正律師出家，神機駿發，乍觀可驚。雖背碑覆棊，彼不足多也。未幾，諷徹淨名、仁王諸經，計數萬言。時同儕戲之曰：汝是有脚經笥也。峻辭護斯題，恭遜而已。及削染爲僧形，卽聽俱舍論，隨講誦頌八品，計六百行。至十八升論座。年滿於嵩山會善寺戒壇院納法，因棲封禪寺，今號開寶律院，學新章律疏。二十三，策名講授，長宿稱奇。
當大順二年，灾相國寺，重樓三門，七寳佛殿，排雲寳閣、文殊殿裏廊，計四百餘間，都爲煨燼。時寺衆惶惶，莫知投跡。或曰如請得峻歸寺，寺可成矣。乃相率往今開寳，堅請峻歸充本寺上座。前後數年，重新廊廡，殿宇增華。又請爲新章宗主，復開律講，僧尼弟子日有五十餘人，執疏聽采。峻之律行，冰雪相高。暑無裸意，寒止袷衣，食惟知量，清約太過。乾化元年，臨壇秉法。及梁朝革命，所度僧尼計三千餘人。以同光二年夏四月十二日微疾而終。春秋七十八，法臘五十八。葬于寺莊，祔慧雲禪師塔焉。
釋希覺，字順之，姓商氏，世居晉陵。覺生於溧陽，家系儒墨，屬唐季喪亂，累被剽略，自爾貧窶。嘗傭書于給事中羅隱家，偶問名居，隱曰：毗陵商家兒，何至於此！歎息再三，多與雇直，勸歸鄉修學。至年二十五，歎曰：時不我與。或服冕乘軒，皆一期爾！忽求出家于温州開元寺，文德元年也。龍紀中受戒，續揣摩律部，稟教于西明寺慧則律師，時在天台山也。則乃法寳大師之高足。廣明中，關中喪亂，避地江表，覺始窺其牆，終見室家瓌富。以則出集要記解南山鈔，不稱所懷。何耶？古德妄相穿鑿，各競師門，流宕忘返，覺遂著記廣之，曰增暉録，蓋取曹植云螢燭末光，增暉日月。謙言增暉集要之日月也，二十卷成部。浙之東西，盛行斯録。暨乎則公長往，乃講訓于永嘉。武肅王錢氏季弟鏵牧是郡，深禮重焉。尋爲愚僧所誣愬，釋而不問，徙於杭大錢寺。文穆王造千佛伽藍，召爲寺主，借紫，私署曰文光大師焉。四方學者騁騖而臻。覺外學偏多，長於易道，著會釋記二十卷，解易，至上下繫及末文甚備。常爲人敷演此經，付授于都僧正贊寧。及乎老病，乞解見任僧職。既遂所懷，唯嘯傲山房，以吟詠爲樂。年八十一，然猶抄書籍異本，曾無告倦。未終之前，捨衣物，作現前僧得施，復普飯一城僧。自此困憊，每睡，見有一人純衣紫服，肌膚軟弱如緜纊焉，意似相伴。纔欲召弟子將至，此人舒徐下牀，後還如故。親向贊寧説此，某知是天人耳。囑託言畢而絶，享年八十五。生常所著擬江東讒書五卷，雜詩賦十五卷，注林鼎金陵懷古百韻詩、雜體四十章。
覺之執持，未嘗弛放，勤於講訓，切於進修。學則彌老而不休，官則奉身而知退，可謂高尚其事，名節俱全，長者之風，藹然如在。所居號釋氏西齋，慕吴兢之藴積編簡焉。
釋澄楚，姓宗氏，不知何許人也。爰祖暨考，偕賁丘園，高蹈不仕。母趙氏妊楚也，忽畏羶臊之臭。及乎誕生之夕，光爛充室，鄰落咸驚。洎當七歲，親黨攜之入寺，見佛像，輒嗟歎而作礼。歸家問父曰：唯佛獨爾，餘者如何？父曰：蠢動皆佛，何況人矣。楚曰：兒願學佛，聊報二親劬勞。其父默而許旃。至十歲，於相國寺礼智明爲師。未幾，有童子聚戲而招誘之，楚曰：汝何愚騃好嬉戲耶？且雪山善財亦童子，還如是否？旁有聞者奇之曰：子異日成法門偉器必矣。受具已來，習新章律部，獨能趣入毗奈耶窟穴。然其擊難酬答，露牙伸爪，時號律虎焉。王公大人請益者，日且衆矣。晉高祖聞而欽仰，詔入内道場，賜紫袈裟，尋署大師，號真法焉。自此皇宫妃主有慕法者求出家，命楚落髮度戒。表裏冰霜，更無他物，命爲新章律宗主焉。以顯德六年十月十一日無疾而終，首北面西，示佛湼槃相也。俗齡七十一，僧夏五十。始末臨壇度僧尼八千餘人。門人慧照等依西域法焚之，得碎身，分構甎塔緘藏之。左街首座悟皎作舍利塔記焉。
論曰：原夫人有人法，禁戒威儀是也。天有天法，光潔静慮是也。我佛利見，據于大千，化境斯寬，法門必衆。舉其會要，不過戒也、定也、慧也。此三爲路，出其生死之鄉；專一爲門，通其湼槃之域。若乃資乎急用，在乎毗尼。毗尼防閑三業，三業皆淨，六塵自祛。聖賢踐脩，何莫由斯道也。故論云：生死流轉者三縛，縛心心難解脱。當知此唯善説法律，能令解脱，非由惡説。因是而窺禁律乃度世之檢括也。且夫菩薩戒淨，則彰離垢之名；辟支戒完，則引無師之智。聲聞戒足，時俱解脱而可期；内衆戒堅，招感人天之不墜。由是觀之，戒法之時大矣哉！自所推能，從言索理，則毗尼也，木叉也。因則聲教律焉，果則别解脱焉。直以時論，三世諸佛咸同制也。横從界説，十方淨刹悉共行之。所以優波離過去七佛，咸以戒律囑累之。論云：戒如捉賊，善擒制也。定如縛賊，用機械也。慧如殺賊，清道路也。以此成功立効，克取究盡三菩提者，決達清静之域也。戒律之功，功無與比。矧以此法在師而不在資，唯聞佛制；行内而不通外，無許俗傳。故曰曲授秘方，賜諸内衆。事有懸合，物宜象求，在乎家人，嚴君設訓。家人嗃嗃，同佛制教焉。婦子嘻嘻，同佛聽門矣。一聽一制，見其猛以濟寬；一陰一陽，見其開物成務。夫如是，知戒律是佛之家法明矣。大則三聚感三身於果中，小則形俱持盡形於因地。受既如是，隨則若何？有威儀焉，有細行焉。爲有順違，乃生持犯，由是繁廣，因事制宜。及佛泥丸，集成律藏。初惟水乳相合，一家之業無殊；後則參辰各墟，五部之分不類。夢㲲之占徵矣，宗輪之論作焉，剡浮樹高，分影猶歸於月窟；阿耨池溢，下流須到於孟津。
迨夫大教東傳，梵書西至。甘露本天人之食，漢土争嘗；金烏還海上之飛，東方舊識。除經已譯，問律何傳？起後漢靈帝建寧三年，初翻義決律。次有比丘諸禁律至，卽曹魏法時三藏遊于許洛，覩魏土僧無律範，於嘉平中譯羯磨僧祇戒本，此乃此方戒律之始也。自爾薩婆多律，先化關中。五分、僧祇，風行雨施。迦葉遺部，戒本獨來，婆麤富羅，聞名而已。況乎僧祇部者，法顯賫歸。諸師判注，云是根本大衆所傳，非是百載五宗也。今著傳家疑其未可。何邪？所覽僧祇現本，止三十卷文，因有數疑：一本小而末大；二中不含五部意；三不應大集懸記也。或曰：此略本傳此方，猶法華、華嚴等經，鉅萬億頌中略出一分也。僧祇亦爾。又説曇無德律譯有重單，準僧傳止覺明口誦也。若據律序，有支法領重譯之文焉。如此古今相競，且無指歸，以義交徵，其辭必息。尋律文本，卽知異同，如衆學戒初題云尸叉罽賴尼，如破伊蘭葉，言此是覺明本也。如言式叉迦羅尼，如破伊羅葉，卽是支法領本也。又一本三十卷，一本六十卷，謂紙墨分開不定，非也。分三十爲六十，不其太相懸謬矣。若斯二譯，皂白已分。復次元魏已前，諸受戒者用四分羯磨納戒。及乎行事，卽依諸律爲隨。何異乎執左氏經本專循公羊之傳文也？至魏孝文世，有法聦律匠於北臺山始手披口釋，道覆律師隨聽抄記，遂成義疏。權輿既爾，肯構繁乎。天輪而只候中星，大鼎而唯提附耳。鄴中法礪，唐世懷素，新舊兩名，各擅其美。礪乃成實、有部，受體雙陳；素惟尋祖薩婆，開宗獨步。其有終南上士，澄照大師，肸蠁三生，逡巡千里，交接天人之際，優雙果證之中，知無不爲，繩𠍴糾謬，以護持教法爲己任者，實一代之偉人焉。是以天下言行事者，以南山爲司南矣。丁乎大曆，新舊疏家互相短長，勑集三宗律師，重加定奪。時如淨爲宗主，判定二家，當建中中，始言楷正，號僉定疏是也。至今東京三宗並盛。至於秉法出没不倫，殊塗同歸，師資尚異。至若成公演化，靈㠋敷揚，不離三輔之間，俱僝百工之巧。文綱、道岸自北徂南，發正輔篇，從微至著，道流吴會，實賴伊人。淨公作評家之師，源尚致感通之瑞，或抗表論没官之物，或成圖證結界之非，或傑立一方，或才雄七衆，述鋒芒之義記，出豕亥之疑文。或𣂊帖紛拏，或整齊齟齬，若匪乘時之哲，便應逸氣之英。不令像運之中微，降年惟永；終使壽星之下照，法命惟長。道假人揚，其在兹矣。近以提河水味，轉不如前；座像塵埋，仍觀更没。大小乘之交惡，上中下之相凌，活寄四邪，行違七聚。威儀既缺，生善全虧，謂律爲不急之文，放僧落自由之地。馬令脱轡，象闕施鉤，不習律儀，難調象馬。遂令教法日見凌夷，短則行果微亡，折則年齡減少，合夫洪範中凶短折也。又曰慈父多敗子，脱或翻惡歸善，變犯成持，或衆主之勸修，或名師之訓導，假王臣之外護，必法教之中興。如是則同五福中之一壽五考終命歟！又曰嚴家無格虜，故云毗尼是正法之壽命焉。
此科所班，乃是鍊金液轉還丹之手，勸人服之，使其近添其壽，遠則昇仙。故我世尊凡制一戒，獲其十利功德，意在令正法久住耳。
釋威秀，不知何許人也。博達多能，講宣是務，志存負荷，勇而有儀。其於筆語掞張，特推明敏。無何，天皇卽位，龍朔二年四月十五日勑勒僧道咸施俗拜。時則僧徒惶惑，罔知所裁。秀嗟教道之中微，歎君王之慢法，乃上表稱沙門不合拜。徵引諸史，爰歷累朝抑挫，朝纔發令，夕又改圖，皆非遠略也。方引經律論以爲量果，詞皆婉雅，理必淵明。如云故出家不存家人之禮，出俗無霑處俗之儀，其道顯然，百代不易之令典也。表上，勑百官集中臺都議其事。時朝宰五百三十九人請不拜，三百五十四人請拜。時大帝至六月勑不拜君而拜父母，尋亦廢止。秀之爲法，實謂忘身乎！抗表之際，當年四月二十一日也。時京邑僧等二百餘人往蓬萊宫，申表上請。時相謂秀等曰：勑令詳議，拜否未定，可待後集。秀等乃退。於是大集西明寺，相與謀議，共投啓狀，聞諸達官貴戚，若救頭然。時宣律師上雍州牧沛王啓，别上榮國太夫人啓等。秀之批鱗，所謂以身許法也。
釋復禮，京兆人也，俗姓皇甫氏。少出家，住興善寺。性虚静，寡嗜欲。遊心内典，兼博玄儒，尤工賦詠，善於著述，俗流名士皆慕仰之。三藏地婆訶羅、實叉難陀等譯大莊嚴、華嚴等經，皆勑召禮令同翻譯，綴文裁義，實屬斯人。天皇永隆二年辛巳，因太子文學權無二述釋典稽疑十條，用以問禮，請令釋滯，遂爲答之，撰成三卷，名曰十門辯惑論。賓主酬答，剖析稽疑，文出於智府，義在於心外，如斯答對，堅陣難摧。赤旛曳而魔黨降，天鼓鳴而脩羅退，權文學所舉稽疑數義也，於餘則難，在禮殊易。何邪？蓋不知教有弛張，文存權實，謂爲矛盾。故行弔伐之師，如小偏裨須請軍門之命。無二既披來論，全釋舊疑，乃復書云：續晨鳧之足，鑿混沌之竅，百年之疑，一朝頓盡。永遵覺路，長悟迷源，𤑔煩惱之薪，餐湼槃之飯，請事斯語，以卒餘年云。此雖一時之解紛，實爲萬代之龜鑑也。
禮之義學，時少比儔，兼有文集行於代。加復深綜玄機，特明心契，作真妄頌問天下學士，擊和者數人。當草堂宗密師銓擇臻極，唯清涼澄觀得其旨趣，若盧郎之米粒矣。餘未體禮師之見。故唐之譯務，禮爲宗匠，故惠立謂之譯主。譯主之名，起於禮矣。妙通五竺，融貫三乘，古今所推，世罕倫匹。其論二軸編入藏，酬外難之攻，但用此之戈盾也矣。
釋惠立，本名子立，天皇改爲惠立，俗姓趙氏，天水人也。遠祖因官徙寓新平，故爲豳人焉。爰祖及父，俱馳高譽。立卽隋起居舍人司隸從事毅之第三子也。生而歧嶷，有棄俗之志。年十五，貞觀三年出家，住豳州昭仁寺，此寺卽破薛舉之戰場也。立識敏才俊，神清道邁，習林遠之高風，有肇融之識量。聲譽聞徹，勑召充大慈恩寺翻經大德，次補西明寺都維那，後授太原寺主，皆降綸旨，令維寺任。天皇之代，以其博考儒釋，雅著篇章，妙辯雲飛，益思泉湧，加以直詞正色，不憚威嚴，赴火蹈湯，無所屈撓。頻召入内，與黄冠對論。皆愜帝旨，事在别傳。
立以玄奘法師求經印度，若無紀述，季代罕聞，遂撰慈恩三藏行傳，未成而卒。後廣福寺沙門彦悰續而成之，總十卷。故初題云沙門惠立本，釋彦悰箋是也。立削藳云畢，慮遺諸美，遂藏諸地府，世莫得聞。爾後臨終，令門侍掘以啓之，將出，乃卽終焉。
初立見尚毉奉御吕才妄造釋因明圖注三卷，非斥諸師正義。立致書責之，其警句有云：奉御於俗事少閑，遂謂真宗可了，何異乎鼷鼠見釜竈之堪陟，乃言崑丘之非難；蛛蝥覩棘林之易羅，亦謂扶桑之可網。不量涯分，何殊此焉！才由兹而寢。太常博士柳宣聞其事息，乃歸信，以書檄翻經僧衆云其外禦其侮，釋門之季路也。
釋玄嶷，俗姓杜氏。幼入玄門，纔通經法，黄冠之侣推其明哲，出類逸羣，號杜乂鍊師。方登極籙，爲洛都大恒觀主。遊心七略，得理三玄，道術之流，推爲綱領。天后心崇大法，楊闡釋宗，乂悟其食蓼非甘，却行遠舍，願反初服，嚮佛而歸。遂懇求剃落，詔許度之，住佛授記寺，尋爲寺都焉。則知在草爲英，在禽爲雄，信有之矣。
續參翻譯，悉彼宗之乖謬，知正教之可憑。或問之曰：子何信佛邪？嶷曰：生死颷疾，宜早圖之，無令臨衢整轡，中流竚柮乎？有若環車望斗，劾鬼求仙，以此用心，非究盡也。乃造甄正論一部，指斥其失，令歸正真，施設主客問答，極爲省要焉。嶷不知厥終。
釋法明，本荆楚人也。博通經論，外善羣書，辯給如流，戒範堅正。中宗朝入長安，遊訪諸高達，適遇詔僧道定奪化胡成佛經真僞。時盛集内殿，百官侍聽。諸高位龍象，抗禦黄冠，翻覆未安，𦤞𠨜難定。明初不預其選，出場擅美，問道流曰：老子化胡成佛，老子爲作漢語化？爲作胡語化？若漢語化胡，胡卽不解。若胡語化，此經到此土，便須翻譯。未審此經是何年月，何朝代，何人誦胡語，何人筆受？時道流絶救無對。明由此公卿歎賞，則神龍元年也。其年九月十四日，下勑曰：仰所在官吏廢此僞經，刻石於洛京白馬寺，以示將來。勑曰：朕叨居寶位，惟新闡政，再安宗社，展恭禋之大禮，降雷雨之鴻恩，爰及緇黄，兼申懲勸。如聞天下諸道觀皆盡化胡成佛變相，僧寺亦畫玄元之形，兩教尊容，二俱不可。制到後限十日内並須除毁。若故留，仰當處官吏科違勑罪。其化胡經累朝明勑禁斷，近知在外仍頗流行，自今後其諸部化胡經及諸記録有化胡事，並宜除削。若有蓄者，準勑科罪。其月洛京大恒道觀主桓彦道等上表固執，勑批曰：朕以匪躬忝承丕業，雖撫寧多失，而平恕實專。矧夫三聖重光，玄元統序，豈忘老教，偏意釋宗。朕志款還淳，情存去僞。理乖事舛者，雖在親而亦除；義符名當者，雖有怨而必録。頃以萬機餘暇，略尋三教之文。至於道德二篇，妙絶希夷之境。天竺有空二諦，理祕真如之談。莫不敷暢玄門，闡揚至賾，何假化胡之僞，方盛老君之宗。義有差違，文無典故，成佛則四人不同，論弟子則多聞舛互。尹喜既稱成佛，已甚憑虚。復云化作阿難，更成烏合。鬼谷、北郭之輩，未踐中天；舍利、文殊之倫，妄彰東土。胡漢交雜，年代亦乖。履水而説湼槃，曾無典據；蹈火而談妙法，有類俳優。誣詐自彰，寧煩縷説。經非老君所制，毁之則匪曰孝虧；文是鄙人所談，除之則更彰先德。來言雖切，理實未安。宜悉朕懷，卽斷來表。明之口給，當代無倫。援護法門，由之禦侮，惡言不入耳，其是之謂乎！
釋神悟，字通性，隴西李氏之子。其先屬西晉版蕩，遷家于吴之長水也。世襲儒素，幼爲諸生。及冠，忽嬰惡疾，有不可救之狀。咎心補行，力將何施？開元中詣溪光律師，請耆域之方，執門人之禮。師示以遣業之教，一曰理懺，二曰事懺。此二者，聖之所授，行必有徵。遂於菩提像前，秉不屈之心，𤑔難捐之指。于時有異光如月朣朧紺宫，極苦可以感神明，至精可以動天地。蓋人之難事歟！天寶四年，受具足戒，身始披緇。八年，舉尤異行，名𥻊于寺。逮其晚節，益見苦心。每置法華道場九旬，入長行礼念觀佛三昧，於斯現前因。語門人曰：夫陰薄日以何傷，風運空而不動，苟達於妄，誰非性也。方結宇於勞勞山東。中據石圮，達分仙徑，諸猛獸馴於禪榻，祥雲低於法堂。中夜有山神現形，謂悟曰：弟子卽隋故新成侯曹世安，生爲列侯，死典南嶺。今師至止，願以此地永奉經行。言訖，隱而不見。
故吏部員外李華、殿中侍御史崔益同謁悟，嘗問孔老聖教優劣，請陳題品。對曰：路伽邪典籍皆心外法，味之者勞而無證，其猶澤朽思華，乾池映月，比其釋教，天何遠乎？如是往復，應答如流。華、益拱手，無以抗敵。其扞護釋門，疆場疇敢侵軼乎？華乃一代之文宗，與蕭頴士齊名，筆語過之。若此之儒，孰能觝角也。凡諸不逞之徒疑經難法者，悟必近取諸身，遠喻於物，如理答酬，無不垂頭搭翼者。十年辛卯春，寢疾，加趺坐而逝。享齡六十三，法臘二十六。闍維之日，獲舍利五百餘粒，珠顆纍纍，粲然在矚。門人湛一、圓一等主之，遷塔焉。
釋元崇，俗姓王氏，瑯瑘臨沂人也。晉丞相始興文獻公子薈之後，自南朝倫廢，世居句容。祖禰已來，非賢卽哲。崇幼而孤秀，嶷若斷山。心喻芙蕖，形同玉潔，風塵不雜，立志夷簡。時年十五，奉道辭家，負笈洞天，餐霞卧雲，師範陶許，精研妙句，獨證微隱。乃恐至理未融，解脱方阻，因歸心釋典，大暢佛乘，三教齊驅，遘心世表。於是聲振吴越，緇素異焉。採訪使潤州刺史齊平陽公聞其行業，虚佇久之，適會恩制度人，裒充舉首。以開元末年因從瓦官寺璿禪師諮受心要，日夜匪懈，無忘請益。璿公乃揣骨千里駿足可知，因授深法。崇靈臺虚徹，可舍百神，心鑑高懸，塵無私隱。既而聲價光遠，物望所知，金陵諸德請移所配棲霞寺。春秋逾紀，服勤道務，彜倫有敘，時衆是瞻。
至德初，並謝絶人事，杖錫去郡，歷于上京，徧奉明師，棲心閑境，罕交俗流。遂入終南，經衞藏，至白鹿，下藍田，於輞川得右丞王公維之别業。松生石上，水流松下，王公焚香静室，與崇相遇，神交中斷。于時天地未泰，犲狼構患，朝賢國寳，或在薖軸。起居蕭舍人昕與右丞諸公，並碩學雄才，尊儒重道，偶兹一會，抗論彌日，钩深索隱，襟期許與。王蕭歎曰：佛法有人，不宜輕議也矣！
及言旋河洛，登陟嵩少，懷達磨之旨要，得華嚴之會歸，聲價漸高，衣冠羡仰。京師名德咸請住持。志在無爲，翛然不顧。乃放浪人世，追蹤道流，考盤靈蹤，遂東適吴越天台、四明，清心養素。數年之後，遐想鐘山，飛錫舊居，考以雲房，道俗咸喜，玉反山輝。
大曆五年，刺史南陽樊公雅好禪寂，及屬縣行春，順風稽首，諮請道要，益加師禮矣。時道俗以爲此寺靈勝，遊憩者多，監主護持，須選名德。僉議無以易禪師者。崇頻告辭懇苦，衆咸再三，事不獲已，順受彌縫其閒，總二十年。藉四方之財，因道化之力，欒櫨雲構，丹艧日新，蓋存乎無爲無所不爲者也。功成身退，安禪高頂，前後學徒，詎可勝計。至大曆十二年，示疾言歸，不加藥餌。八月二日，卒於山院，春秋六十有五。臨終，命門人無令封樹，弟子如泉、澄添等奉全師教，以其月八日瘞於攝山之陽，依巖爲窟，累石不磨不礱，遵遺誥也。
崇身長六尺，儀表端肅，望之儼然，卽之生畏。意密情恕，心和行高，天姿龍象，生此岐嶷。享齡非永，惜哉！弟子等共建豐碑，以紀化跡，樹于寺之門首焉。
釋利涉者，本西域人也，卽大梵婆羅門之種姓。夙齡彊志，機警溢倫，宗黨之中，推其達法。欲遊震旦，結侣東征，至金梭嶺，遇玄奘三藏，行次相逢，礼求奘度。既而羣經衆論，鑿竅通幽，特爾遠塵，歸乎正道，非奘難其移轉矣。奘門賢哲輻湊，涉季孟於光、寳之間。其爲人也，猶帛高座之放曠。中宗最加欽重，朝廷卿相感義與遊。開元中於安國寺講華嚴經，四衆赴堂，遲則無容膝之位矣。檀施繁熾，利動人心。
有頴陽人韋玎，垂拱中中第，調選河中府文學，遷大理評事祕校。見涉講筵幣帛堆積，就乞選粮，所獲末厭。表請釋道二教定其勝負，言釋道蠧政可除。玄宗詔三教各選一百人，都集内殿，韋玎先陟高座，挫葉静能及空門思明，例皆辭屈。涉次登座，解疑釋結，臨敵有餘，與韋往返百數千言，條緒交亂，相次抗之，棼絲自理，正直有歸。涉重問韋曰：子先登席，可非主耶？未審主人何姓？玎曰：姓韋。涉將韋字爲韻，揭調長吟。偈詞曰：我之佛法是無爲，何故今朝得有爲？無韋始得三數載，不知此復是何韋？涉之吟作，百官悚然。帝果憶何韋之事，凛然變色曰：玎是庶人宗族，敢爾輕蔑朕玄元祖教及凌𨏦釋門。玎下殿俯伏待罪，叩頭言：臣非庶人之屬。涉貴其鉗利口以解踈狂，奏曰：玎是關外之人，非玄貞之族類。勑貶象州，百姓賜涉錢絹，助造明教寺，加號明教焉。二教重熙，涉之力也。因著立法幢論一卷。公卿間有言曰：涉公是韋掾之膏肓也。涉曰：此舉也，矢在弦上，不得不發。自此京城無不改觀，言談講者，以涉爲最焉。
晚節遭其譴謫漢東，尋屬寬宥，移徙南陽龍興寺。時惠忠國師知重涉名，聊欵關相謁，曰：納衣小僧向前，某被門徒朝要連坐于此，適觀師當有貴氣，可作高道國德，勿同吾也。乃開篋提衣物，令忠師曳婁，由此襄鄧之人皆驚涉如此懸記，忠師道聲又光闡焉，蓋涉望重之故也。上元二年，詔忠師入供養。肅宗時入宫起居，太上皇，乃引忠見上皇曰：此人何如利涉？則知涉才業優長，帝王器重，復多著述。大曆中西明寺翻經沙門圓照撰涉傳，成一十卷，足知言行之多也矣。
釋神邕，字道恭，姓蔡氏，東晉太尉謨卽度江祖十五代孫也。因官居于暨陽，邕生于是邑。母宣氏始娠之際，率多徵異。襁褓中聞唱經聲，必有凝神側聽之皃。丱角聦晤過人。年十二辭親學道，請業於法華寺俊師。每覽孔釋二典，一讀能誦。同輩者罕不欣慕。開元二十六年，勑度𥻊諸暨香嚴寺名藉。依法華寺玄儼師，通四分律鈔。儼識其志氣，謂人曰：此子數年後，卒爲學者之司南矣。爾其勉之！儼新出輔篇律記，邕抉其膏腴，窮彼衢術，一宗學者少能與其聯鑣方軌焉。性非扃促，又從左溪玄朗師習天台止觀、禪門、法華玄疏、梵網經等，四教三觀等義，祕揵載啓，觀性知空，爰至五夏，果精敷演，吴會閒學者從之。
天寳中本邑郭密之請居法樂寺西坊，恢拓佛舍，層閣摩霄，半澄江影，廊宇完備。後乃遊問長安，居安國寺，公卿藉其風宇，追慕者結轍而至。方欲大闡禪律，倏遇禄山兵亂，東歸江湖，經歷襄陽，御史中丞庾光先出鎮荆南，邀留數月。時給事中竇紹、中書舍人苑咸，鑽仰彌高，俱受心要。著作郎韋子春，有唐之外臣也，剛氣而贍學，與之詶抗。子春折角，滿座驚服。苑舍人歎曰：闍棃可謂塵外摩尼，論中師子！時人以爲能言矣。
旋居故鄉法華寺，殿中侍御史皇甫曾、大理評事張河、金吾衞長史嚴維、兵曹吕渭、諸暨長丘丹、校書陳允初賦詩往復，盧士式爲之序，引以繼支許之遊，爲邑中故事。邕修念之外，時綴文句，有集十卷，皇甫曾爲序。
自至德迄大曆中，頻受請登壇度戒，起丹陽洎乎金華，其閒釋子皆命爲親教師也。又以縣南路通衢婺，其中百餘里殊無伽藍，釋侣往來宴息無所。邕願布法橋，接憩行旅，遂於焦山可以爲梵場也。得邑人騎都尉陳紹欽等率羣信搆淨刹，一紀方乃集事焉。前吏部侍郎徐浩出佐明州，以邦國聚落，乃白廉使皇甫温奏賜額曰大曆焉。
先是中岳道士吴筠造邪論數篇，斥毁釋教，昬蒙者惑之。本道觀察使陳少遊請邕決釋老二教孰爲至道，乃襲世尊之攝邪見，復寶琳之破魔文，爰據城壍，以正制狂。旗鼓纔臨，吴筠覆轍，遂著破倒翻迷論三卷，東方佛法再興，實邕之力歟。末遊天台，又纂地誌兩卷，並附於新論矣。
邕廞頤豐角，風韻朗拔，前後廉問皆延置别榻，請爲僧統，以加崇揖之禮。貞元四年戊辰歲十一月十四日，遇疾，遺教門人，趺坐端相而歸寂于大曆法堂焉。以十二月十四日奉靈儀於寺北原，遵僧制也。報齡七十九，法歲五十。明年冬十一月方建塔矣。祕書省校書郎陸淮爲其銘，上首弟子智昂、靈澈、進明、慧照等咸露鋒穎，禪律互傳。至十一年，户部員外郎丘上卿爲碑紀德焉。
釋惟儼，俗姓寒，絳縣人也。童齓慷愷，敏俊逸羣。年十七，從南康事潮陽西山惠照禪師。大曆八年，納戒于衡嶽寺希澡律師所，乃曰：大丈夫當離法自淨，焉能屑屑事細行於布巾邪？遂謁石頭禪師，密證心法，住藥山焉。一夜明月，陟彼崔嵬，大笑一聲，聲應澧陽東九十許里。其夜澧陽人皆聞其聲，盡云是東家，明辰展轉尋問，迭互推尋，直至藥山，徒衆云：昨夜和尚山頂大笑是歟？自兹振譽，遐邇喧然。
元和中李翺爲考功員外郎，與李景儉相善。儉除諫議，廌翺自代，及儉獲譴，翺乃坐此出爲朗州刺史。翺閑來謁儼，遂成警悟。又初見儼，執經卷不顧，侍者白曰：太守在此。翺性褊急，乃倡言曰：見面不似聞名。儼乃呼，翺應唯，曰：太守何貴耳賤目？翺拱手謝之，問曰：何謂道邪？儼指天指淨缾曰：雲在青天水在缾。翺于時暗室已明，疑冰頓泮。尋有偈云：鍊得身形似鶴形，千株松下兩函經。我來相問無餘説，雲在青天水在缾。又偈選得幽居愜野情，終年無送亦無迎。有時直上孤峯頂，月下披雲笑一聲。初翺與韓愈、柳宗元、劉禹錫爲文會之交，自相與述古言、法六藉，爲文黜浮華，尚理致，言爲文者韓、柳、劉焉。吏部常論仲尼既没，諸子異端，故荀孟復之，楊墨之流洗然遺落。殆周隋之世，王道弗興，故文中之有作，應在乎諸子左右。唐興，房魏既亡，失道尚華，至有武后之弊，安史之殘。吾約二三子同致君復堯舜之道，不可放清言而廢儒，縱梵書而猾夏，敢有邪心歸釋氏者，有渝此盟，無享人爵，無永天年。先聖明神，是糺是殛！無何，翺邂逅於儼，頓了本心。末由户部尚書、襄州刺史，充山南東道節度使，復遇紫玉禪翁，且增明道趣，著復性書上下二篇。大抵謂本性明白，爲六情玷污，迷而不返，今牽復之，猶地雷之復見天地心矣。卽内教之返本還源也。其書露而且隱，蓋而又彰，其文則象、繫、中庸，隱而不援釋教；其理則從真捨妄，彰而乃顯自心。弗事言陳，唯萌意許也。韓柳覽之，歎曰：吾道萎遲，翺且逃矣！
儼陶鍊難化，護法功多，迴是子之心，拔山扛鼎，猶或云易。又相國崔羣、常侍温造相繼問道，儼能開發道意。以大和二年將欲𣧩，告衆曰：法堂卽頽矣。皆不喻旨，率人以長木而枝柱之，儼撫掌大笑云：都未曉吾意。合掌而寂，春秋七十云。
釋崇惠，姓章氏，杭州人也。穉秫之年，見乎器局，鷙鳥難籠，出塵心切。往礼徑山國一禪師爲弟子，雖勤禪觀，多以三密教爲恒務。初於昌化千頃最峯頂結茅爲庵，專誦佛頂呪數稔。又往鹽官硤石東山，卓小尖頭草屋，多歷年月。復誓志於潜落雲寺遁跡，俄有神白惠曰：師持佛頂少，結莎訶，令密語不圓。莎訶者，成就義也。今京室佛法爲外教凌轢，其危若綴旒，待師解救耳。惠趨程西上，心亦勞止，擇木之故，於章信寺挂錫，則大曆初也。
三年戊申歲九月二十三日，太清宫道士史華上奏，請與釋宗當代名流角佛力道法勝負。于時代宗欽尚空門，異道憤其偏重，故有是請也。遂於東明觀壇前架刀成梯，史華登躡如常磴道焉。時緇伍互相顧望推排，且無敢躡者。惠聞之，謁開府魚朝恩，魚奏請於章信寺庭樹梯，横架鋒刃，若霜雪然，增高百尺。東明之梯極爲低下。時朝廷公貴、市肆居民，駢足摩肩而觀此舉。時惠徒跣登級下層，有如坦路，曾無難色。復蹈烈火，手探油湯，仍餐鐵葉，號爲䬪飥，或嚼釘線，聲猶脆飴。史華怯懼慙惶，掩袂而退。時衆彈指歎嗟，聲若雷響。帝遣中官鞏庭玉宣慰再三，便賷賜紫方袍一副焉。詔授鴻臚卿，號曰護國三藏，勑移安國寺居之。自爾聲彩發越，德望峻高。代宗聞是國一禪師親門高足，倍加鄭重焉。世謂爲巾子山降魔禪師是也。
釋無名，姓高氏，渤海人也。祖官今西京，乃爲洛陽人矣。沖孺之齡，舉措卓異，口不嚌辛血，性不狎諠譁，邈矣出塵，故難留滯。年二十八，若瘦鴈之出籠，投師習學，依隨𥻊同德寺。及精律藏，解一字以無疑；聞有襌宗，思千里而請決。舉領整裘，開扃見路，辭飛筆健，思若湧泉。因隨師遊方，訪祖師之遺跡，得會師付授心印。會先語諸徒曰：吾之付法，無有名字。因號無名也。自此志歷四方，周遊五岳，羅浮、廬阜、雙峯、𡷗公、鑪嶺、牛頭、剡溪、若耶、天台、四明，罔不詢問，風格高遠，神操朗澈，博識者覩皃便伏，僻見者發言必摧。時德宗方納鮮于叔明、令狐峘料簡僧尼事，時名有表直諫，並停。尋時鮮于叔明、令狐峘等流南海百姓。至貞元六年，往遊五臺，居無定所。九年十二月十二日於佛光寺先食訖，儼然坐化，春秋七十二，臘四十三。十一年闍維，獲舍利一升。澤潞節度使李抱真建塔於佛光寺，貞元六年庚午歲也。或云：名著疏解彌陀經焉。
釋智常者，挺拔出倫，操履清約，徧參知識，影附南泉，同遊大寂之門，乃見江西之道。元和中，駐錫廬山歸宗淨院。其徒響應，其法風行。
無何，白樂天貶江州司馬，最加欽重。續以李㴾員外，元和六年隱嵩少，以著作徵起，杜元穎排之，出爲虔州刺史南康，曾未卒歲，遷江州刺史。㴾洽聞多識，百家之書，無不該綜，號李萬卷矣。到郡，喜與白樂天相遇，因言潯陽廬阜山水之最，人物賢哲隱淪。論惠遠遺迹，遂述歸宗禪師善談禪要，李曰：朝庭金牓早晚有嗜菜阿師名目。白曰：若然，則未識食菜阿師歟？白彊勸遊二林，意同見常耳。及到歸宗，李問曰：教中有言，須彌納芥子，芥子納須彌。如何芥子納得須彌？常曰：人言博士學覽萬卷書籍，還是否耶？李曰：忝此虚名。常曰：摩踵至頂只若干尺身，萬卷書向何處著？李俛首無言，再思稱歎。續有東林寺僧神建講諸經論，問觸目菩提，常略提舉。神建不體，乃發狀訟常示惡境界。時李判區分甚聞詣理。
常有異相，目耀重瞳，遂將藥燻手，恒磨錯，不覺目眦俱紅，號赤眼歸宗矣。
釋楚南，閩人也，俗姓張氏。爰在髫齡，冥然跪於父母前，訴志出家。投開元寺曇藹師而受訓焉。當授經法，目所經覩，輒誦於口。執巾侍盥，灑掃應對，頗能謹愿。迨乎冠歲，乃落髮焉。詣五臺登戒，就趙郡學相部律。往上都，學淨名經。一律一經，略通宗旨，則知頓機，不甘爲漸教縛。遂往芙蓉山，根性未發。謁黄蘗山禪師，問答雖多，機宜頓了。倏值武宗廢教，南遂深竄林谷。大中興教，出遇昇平相裴公休出撫宛陵，請黄蘗出山，南隨侍。由此便詣姑蘇報恩寺，專行禪定，足不踰閾，僅二十餘載。乾符四年，蘇州太守周慎嗣嚮風，請住寳林院。又請居支硎山。至五年，昌化縣令徐正元與紫溪戍將饒京同召住千頃慈雲院。訓示禪徒之外，唯儼然在定，逾月或浹旬。光啓三年，前兩浙武肅王錢氏請下山供施。昭宗聞其道化，賜其鹿胎衣五事，别賚紫衣。文德六年二月，忽雙虹貫堂室，二鹿蹶然入寺，法堂梁折。至五月，辭衆，後於禪牀垂兩足、伸二臂于膝，奄然而卒。春秋七十，僧臘五十六。遷塔于院西隅。大順二年壬子歲二月，宣州孫儒寇錢唐之封略。兵士發塔，見南全身不散，爪髮俱長，悔罪而去。南公平昔著般若經品頌偈一卷、破邪論一卷，以枝梧異宗外敵，見貴於時也。
釋玄泰者，不知何許人也。性參方正，言不浪施，心静之情，義而後動。所居蘭若，在衡山之東，號七寶臺。不衣蠶縷，時謂泰布納歟。從見德山禪師，豁如自適，誓不立門徒，逍遥求志，而於詞筆，筆若有神。四方後進巡礼相見，皆用平懷之禮。嘗以衡山之陽多被山民莫傜輩斬木燒山，損害滋甚。泰作畬山謡，遠邇傳播，達于九重，勑責衡州太守禁止。岳中蘭若由是得存，不爲延燎，泰之力也。終年六十五。臨逝説偈曰：不用剃頭，不須澡浴。一堆猛炎，千足萬足。偈終，垂一足而逝。闍維，收舍利，祔堅固大師塔左，營小浮圖焉。又爲象骨偈、諸禪祖塔銘、歌、頌等，好事者編聚成集而行于代焉。
釋玄暢，字申之，俗姓陳氏，宣城人也。暢爰在弱齡，便持異操，戲則聚沙爲塔，摘葉爲香。年九歲，於涇邑水西寺依清逸上人，教授經法。年十九，削髮。二十歲，往福州兜率戒壇受具足戒，聽掇律科，深得宗旨。新繒細縷，一染色佳，而往越中求聞異説。仰京室西明寺有宣律師舊院，多藏毗尼教迹，因栖惠正律師法席。自入京華，漸萌頭角，受京城三學大德，益廣見聞。方事講談，遽鐘堙厄，則會昌廢教矣。時京城法侣頗甚徬徨，兩街僧録靈宴、辯章，同推暢爲首，上表論諫。遂著歷代帝王録，奏而弗聽。由是例從俗服，寧弛道情，龍蛇伏蟄而待時，玉石同焚而莫救。殆夫武皇厭代，宣宗在天，壞户重開，炎崗息熾。暢於大中中，凡遇誕辰，入内談論，卽賜紫袈裟，充内外臨壇大德。懿宗欽其宿德，蕃錫屢臻。乃奏修加懺悔一萬五千佛名經，又奏請本生心地觀經一部八卷，皆入藏。暢時充追福院首領，又充總持寺都維那，尋署上座。暢講律六十座，度法者數千人，撰顯正記一十卷，科六帖名義圖？三卷、三寳五運三卷，雖祖述舊聞，標題新目，義出意表，文濟時須。乾符中，懿宗簡自上心，特賜師號曰法寳。二年三月二十一日示滅，俗齡七十九，僧臘五十九。弟子賜紫惠柔大德師遂宗紹，以其年四月二十五日窆于長安邑高陽鄉小梁村。四年丁酉歲，尚書禮部侍郎崔沆與暢交分殊深，著碑述遺迹焉。
釋惟勁，福州長溪人也。節操精苦，奉養棲約，破納擁身，衣無繒纊，號頭陀焉。初參雪峯，便探淵府。光化中，入嶽住報慈東藏，亦號三生藏，中見法藏禪師鑑燈，頓了如是廣大法界重重帝網之門，因歎曰：先達聖人，具此不思議智慧方便，非小智之所能！又嶽道觀中亦設此燈，往因廢教時竊移入仙壇也。有遊嶽才人達士，留題頗多。勁乃歎曰：盧橘夏熟，寧期殖在於神都；舜韶齊聞，不覺頓忘於肉味。嗟其無識，不究本端。盗王氏之青氊，以爲舊物；認嶺南之孔雀，以作家禽。後世安知？于今區别。乃作五字頌，頌五章，覽者知其理事相融，燈有所屬，屬在乎互相涉入，光影含容，顯華嚴性海主伴交光，非道家之器用也。
楚王馬氏奏賜紫，署寶聞大師，梁開平中也。勁續寶林傳，蓋録貞元已後禪門祖祖相繼源脉者也。别著南嶽高僧傳，未知卷數，亦一代禪宗達士，文彩可觀。後終于岳中也。
釋道丕，長安貴胄里人也。唐之宗室，父從晏，襄宗沿堂五院之首。母許氏爲求其息，常持觀音普門品，忽夢神光燭身，因爾姙焉。及其誕生，挺然岐嶷，端雅其質，屬藉諸親異而愛之如天童子。年始周晬，父將命汾晉，會軍至于霍山，没王事。丕雖童稚聚戲，終鮮笑容。七歲，忽絶葷羶，每遊精舍，怡然忘返。遂白母往保壽寺礼繼能法師，尊爲軌範。九歲，善梵音礼讚。是歲襄宗幸石門，隨師往迎駕。十九歲，學通金剛經義，便行講貫。又駕遷洛京，長安焚蕩，遂背負其母，東征華陰。劉開道作亂，復荷母入華山，安止巖穴。時穀麥勇貴，每斗萬錢。丕巡村乞食，自專胎息，唯供母食。母問還食未？丕對曰：向外齋了。恐傷母意，至孝如此。年二十歲，母曰：汝父霍山亡没，戰場之地，骨曝霜露。汝能收取歸塟，不亦孝乎？遂辭老親往霍邑，立草庵，鳩工集聚白骨，晝夜誦經，呪之曰：古人精誠所感，滴血認骨。我今志爲孝子，豈無靈驗者乎？儻羣骨中有動轉者，卽我父之遺骸也。如是一心注想，目未輕捨，數日間，果有枯髏從骨聚中躍出，競鶩丕前，摇曳良久。丕卽擗踴抱持，如復生在，賷歸華陰。是夜其母夢夫歸舍，明辰骨至，其孝感聲譽日高。
至二十七歲，遇曜州牧婁繼英，招丕住洛陽福先彌勒院，卽晉道安翻經創俗之地也。天祐三年丙寅，濟陰王賜紫衣。後唐莊宗署大師曰廣智。丕於梁朝後主、後唐莊宗、明宗、凡内建香壇，應制談論，多居元席。及晉遷都今東京，天福三年詔入梁苑，副録左街僧事，與傳法阿闍棃昭信大師俱道皃童顔，號二菩薩。是故朝貴士庶，多請養生之術。丕精勤不懈，一佛一礼。佛名經，法華、金剛、仁王、上生四經，逐一字礼。然其守杜多之行，分衞時至，二弟子隨行。開運甲辰歲爲左街僧録，雖臨僧務，日課修持。相國李公濤、西樞密太傅王公朴、翰林丞旨陶公穀等，無不傾心歸重。至漢乾祐中，謝病乞西歸。未允之際，屬漢室凌夷，兵火連作，恣行剽掠。丕於廊廡之下，倚壁誦念，二日紛拏，一無見者。時京城見聞，益加欽尚。逃歸洛邑，周太祖潜隱所重。廣順元年，勑召爲左街僧禄，不容陳讓，還赴東京，居于僧任。
世宗尹釐府政，嫌空門繁雜，欲奏沙汰，召丕同議。時問難交發，開喻其情，且曰：僧之清尚，必不露於人前。僧或凶頑，而偏遊於世上。必恐正施藨蓘，草和蘭茝而芟；方事淘澄，金逐沙泥而蕩。大王儲明欲照，蓄智當行，爲益皇帝邪？爲損君親邪？若益君乎，不令一物失所。若損親也，是壞六和福田。況以天下初平，瘡痍未合，乞待後時，搜揚未晚。故老子云：治大國如烹小鮮。慮其動則糜爛矣。世宗深然其言，且從停寢。及世宗登極，丕謂僧曰：吾皇宿昔有志，汝當相警護持。堅乞解歸洛陽，又立礼首楞嚴經。二年，果勑併毁僧寺，并立僧帳，蓋限之也。毁教不深，乃丕之力也。
以顯德二年乙卯六月八日微疾。十日，令弟子早營粥食云：有首楞嚴菩薩，衆多相迎，令鳴椎，俄然而化，春秋六十七，僧臘四十七。緇素號哭，諸寺具威儀送葬于龍門廣化寺之左，立石塔焉。未終之前，寺鐘無故嘶嗄，表刹龍首忽焉隕墜。僧澄清夢寺佛殿梁折，極多異兆焉。
論曰：九重所以成深嚴，七札其能捍憂患。高墉峻壘，加校尉而守之；犀革兕皮，介將軍而戰者；君既安所，臣亦建功。猶釋門之外侮忽來，得法將之中權斯敵。使其大道喪而重復，玄綱絶而又張。我有仲由，惡言不入。外禦其侮，不可暫亡也。嗟乎，真教東傳，累更年紀，受其艱否，屈指可尋！法繫有爲，四相以之遷貿；明雖無損，一輪以之蝕侵。桓楚無端効莽，得時而變法；德輿伊始欺孤，餘力而責僧。賴遠公之致書，因朝達之抗疏，只成暴政，空鯁人情。元魏懷邪，周邕尚辯，曇始乃呈其詭迹，道安盛奮其辭鋒。是待秦坑，能逃漢律，始安二德，疑其住壽應真，出没其形，扶危拯溺者矣。秀也鐘其厄運，憤此反常，上牋若攻壘之先登，爲法偶犯顔而不死。復禮答權文學難詞，蔚成解判。惠立斥吕奉御圖注，免搆窺𨵦。兩面俱通，玄嶷造乎甄正，一場賈勇。法明定其化胡，答孔老於李華，名儒懾伏；挫是非於韋氏，辯勢酋強。邕也掩徐，獨記於天台；儼也令李，成書於復性。其或角史華之術因躡刀梯；諫德宗之非，乃停沙汰。申答而驚李㴾，作謡而占衡山。破邪之論可宗，鑑燈之頌歸我。以前諸德超世卓然，式遏寇讎，鬩牆禦侮。言其薄者，則發憤忘食，殊弗防其反污。其如臯原縱火，蘭艾之臭同焚；樹木摧風，鸞鴟之巢共覆者，其惟會昌滅虐我法之謂乎？從漢至唐，凡經數厄，鍾厄爰甚，莫甚武宗焉。初有道士趙歸真者，授帝留年之術，寵遇無比。每一對揚，排毁釋氏，宜盡除之。蓋以歸真曾於敬宗朝出入宫掖，勢若探湯。及其禍纒，暴弑自然，事體如漿。京邑諸僧競生誚謗。歸真痛切心骨，何日忘之。還遇武皇，因緣狎昵，署爲兩街教授先生。時諫官抗疏，宰臣李德裕屢言。歸真懼其動摇，奏迎羅浮鄧元起、南嶽劉玄靖入，帝謂神仙坐致。由是共爲犄角，同毁釋門，意報僧議誚之讎耳。衆輕覆車，羣噪驚蟄，須彌𦤞𠨜困其劫盡之風；有頂低摧，倚其宿舂之杵。詎云終否，當有復時。大中行廢教之誅，會昌非後天之老。吁咄哉！歸真奇祕之術，今古所無。何邪？能寄喜怒於天子之心，雖王晉、安期，俱弗如也。爾時玄暢法寶大師也，納兩街之請，操一割之刀，纂輯古今，搜揚經史，成其别録，上其表牋。逆龍鱗之手已伸，探虎穴之心且勇。膏肓之疾，圭刀之散何施？混濁之河，銖兩之膠謾解。如皆畏震，所謂坐看暢公手拓不周山，不免共工之觸折也。凡今緇伍，無縱毁譏。毁譏小人也，及罹禍毒，君子受之，亦猶城門火而池魚死也。儻云周武不落於阿鼻，歸真自登於仙籍，宣宗誅之，已塞責矣。是故比丘但自觀身行，莫伺玄門，非干己事。又以空門染習如然，無鬭四支而傷具體，各是聖人設教，無相奪倫。如此行時，名真護法也。老氏云：六親不和，則有孝子。如無孝子之名，信六親大和也。已上諸公，皆家中有競，號咷諫乎？因得善父母之名歟！今我傳家，止勸將來二教和同，弗望後生學其訐直，險在其中矣，爲君不取。然則臨機可用，相事當行，必任弛張，勿爲膠柱。然後知時名爲大法師也。傳又云乎，相時而動，無累後人，其斯之謂歟！
釋檀特師者，一名慧豐，不知何許人也。身雖剃染，率略無檢制，飲酒啖肉，語嘿無常。逆論來事，後必如言。居于武威，肆意狂逸。時宇文仲和爲刺史，請之入州，歷觀厩庫，乃云：何意畜他官物邪？仲和不諭其旨，怒之，不令在城。未幾，仲和拒不受代，朝廷令獨孤信擒之。仲和身死，資財没官。周文聞之，降書召之。檀特至歧州，會齊神武來寇玉壁，檀特曰：狗豈能到龍門邪？神武果不至龍門而還。侯景未叛東魏之前，忽捉一杖，杖頭刻爲獮猴形，令其面常向西，日夜弄旃。又索一角弓牽挽之。俄而侯景啓降，尋復背叛歸梁，皆可徵驗。至大統十七年春初，忽著一布帽。周文左右驚問之。檀特曰：汝亦著，王亦著也。至三月而魏文帝崩。復取一白絹帽戴之，左右復問之。檀特曰：汝亦著，王亦著也。未幾丞相夫人薨。後復戴，問對同前，尋丞相第二子武邑公薨。其事驗多如此也。俄而病卒，周文命葬之。
釋河秃師者，不詳何許人也。魏孝昌中，於晉陽市肆間行往，乍愚乍智，作沙門形。時人不測，止呼爲河秃師。及齊神武誕第二子洋，文宣帝也，武明太后見家貧甚，與親戚言及家計，正憂飢凍死耳。洋方生數月，尚未能言，欻言曰：得活，二字分明。太后左右大驚，而不敢言，謂爲妖怪。時傳秃師神異，射事多中，巧誘而至。太后意占其兒子早言爲怪，乃徧見諸子，文襄魏永熙后旁以禄位歷問之，至洋再三舉手，指天而已，口無所言。若諸子，皆别無舉措矣。後不測其終。
釋玄光者，海東熊州人也。少而頴悟，頓厭俗塵，決求名師，專修梵行。迨夫成長，願越滄溟，求中土禪法。於是觀光陳國，利往衡山，見思大和尚，開物成化，神解相參。思師察其所由，密授法華安樂行門。光利若神錐，無堅不犯，新猶劫貝，有染皆鮮。稟而奉行，勤而罔忒，俄證法華三昧，請求印可。思爲證之：汝之所證，真實不虚，善護念之，令法增長。汝還本土，施設善權，好負螟蛉，皆成蜾蠃。光礼而垂泣，自爾返錫江南。屬本國舟艦附載，離岸時，則綵雲亂目，雅樂沸空，絳節霓旌，傳呼而至。空中聲云：天帝召海東玄光禪師。光拱手避讓，唯見青衣前導，少選入宫城，且非人間官府。羽衞之設也，無非鱗介，參雜鬼神。或曰：今日天帝降龍王宫，請師説親證法門，吾曹水府，蒙師利益。既登寶殿，次陟高臺，如問而談，略經七日。然後王躬送别，其船泛洋不進。光復登船，船人謂經半日而已。
光歸熊州翁山，卓錫結茅，乃成梵刹。同聲相應，得法者蟄户爰開；樂小迴心，慕羶者螘連倐至。其如升堂受莂者一人，入火光三昧一人，入水光三昧二人，互得其二種法門。從發者彰三昧名耳。其諸門生，譬如衆鳥附須彌山，皆同一色也。光末之滅，罔知攸往。南嶽祖構影堂，内圖二十八人，光居一焉。天台國清寺祖堂亦然。
釋法喜，南海人也，形容寢陋，短弱迂踈，可年四十許。嶺表耆老咸言：兒童時見識之，顔貌如今無異。蠻蜒間相傳云已三百歲矣。亦自言舊識廬山慧遠法師，説晉宋朝事，歷歷如信宿前耳。平素時悄默，見人必語，語必含深意，吉凶之徵，有如影響。人亦不欲與喜相見，懼直言災惡忤逆意也。陳朝馬静爲廣州刺史，方上任，喜直入州上廳事，畫地作馬頭形，以示其子而去。静本扶風名族，雄勇多武略，不閑事體。及臨州也，每出行部，從甲士數萬，旌旗劍戟，若虹霓映乎霜雪，言以此可用威邊徼。其奢僭過度，王者之不若，被人誣告謀反。静懼，卽遣妻子百餘人入朝，示無圖變。陳王猶惑，遣臨汝侯觀其形勢曰：必有反狀，便可行戮。實無逆謀，直往代之。臨汝利其財産，至州不驗是非。静恃心無異，束手詣臨汝，便叱左右擒而斬之。此畫地之明効矣。喜之先見，皆同此類。
煬帝聞之，追來揚州。未久，宫内樹一堂新成。喜怱怱升堂觀覽，俄驚走下階，唱言幾壓殺！其日夜闌，大雨堂崩，斃者數人，其後又於宫内環走，言索羊頭。帝聞惡之，責以狂言，勑鏁著一室。數日，三衞於市見喜坦率遊行。還奏，勑所司覆驗禁閉之處，門鏁如故。守當者云：喜見在室内。於是開户，見袈裟覆一聚白骨，其鏁貫項骨不脱。帝甚驚怪，勑遣長史王恒疾往驗之，袈裟覆白骨，骨皆鉤鏁相連，鐵鏁縻其項骨。帝聞愕然稱嘆，尤增信重，勑令勿輕摇蕩，曰：聖者神變無方。至暮，喜還在室，或言或笑，守門復奏。帝令脱鏁，縱其所適。有於一日赴數家齋食，或時飲酒啖肉，都無拘忌。俄而有疾，常所卧牀自撤薦席，櫬簀而欹寢。令人於下鋪炭甚熾，數日而終，半身焦爛。葬于香山寺側。後四年，南海郡奏喜見還在郡。勑遣開棺，空無所有矣。
釋欽師者，不知何許人也。大業中，至廣平，形神乖謬，造次難知，發語不常，既往爰中。見靈通寺樹甎浮圖五級，欲務高敞，工作殽雜。欽望而笑，謂寺衆曰：造此奚爲？衆曰：功德佛事，須用壯觀，法師何斯怪問耶？笑曰：造烽火樓也。當時緇伍互相非之曰：風狂輩言，何可取！至九年，塔尚未成，賊寇四起，州官警嚴，於浮圖上置候望烽火，方信欽言不妄矣。在所耆舊亦不知欽從何而來。止宿之處，亦無蹤跡。然則時時變身，在豕彘之牢，卽隨㹠狶群隊。童子馬世達等數人覩欽始變之時，乃停留伺察，意更觀其復人形也。後果忽復形，却於看人之後大叫曰：你輩欲何所觀耶？群人驚愕，合掌拜之。其變無常，皆若此也。及天下喪亂，亦失欽聲迹矣。
釋僧伽者，葱嶺北何國人也。自言俗姓何氏，亦猶僧會本康居國人，便命爲康僧會也。然合有胡梵姓名，名既梵音，姓涉華語。詳其何國，在碎葉國東北，是碎葉附庸耳。伽在本土，少而出家。爲僧之後，誓志遊方。始至西涼府，次歷江淮，當龍朔初年也。登卽𥻊名於山陽龍興寺。自此始露神異。初將弟子慧儼同至臨淮，就信義坊居人乞地，下標誌之，言決於此處建立伽藍。遂穴土獲古碑，乃齊國香積寺也。得金像衣葉，刻普照王佛字，居人嘆異云：天眼先見，吾曹安得不捨乎？其碑像由貞元、長慶中兩遭災火，因亡蹤矣。嘗卧賀跋氏家，身忽長其牀榻各三尺許，莫不驚怪。次現十一面觀音形，其家舉族欣慶，倍加信重，遂捨宅焉。其香積寺基，卽今寺是也。由此奇異之蹤，旋萌不止。
中宗孝和帝景龍二年，遣使詔赴内道場，帝御法筵言談，造膝占對休咎，契若合符。仍褒飾其寺曰普光王。四年庚戌，示疾，勑自内中往薦福寺安置。三月二日，儼然坐亡，神彩猶生，止瞑目耳。俗齡八十三，法臘罔知。在本國三十年，化唐土五十三載。帝慘悼黯然。于時穢氣充塞，而形體宛如，多現靈迹。勑有司給絹三百疋，俾歸葬淮上，令群官祖送，士庶填閤。五月五日，抵于今所。帝以仰慕不忘，因問萬迴師曰：彼僧伽者何人也？對曰：觀音菩薩化身也。經可不云乎？應以比丘身得度者，故現之沙門相也。
初伽化行江表，止嘉禾靈光寺。彼澤國也，民家漁梁矰弋交午。伽苦敦喻，其諸殺業陷墮於人，宜疾别圖生計。時有裂網折竿者多矣。伽閑而宴息，見神告曰：天方亢陽，百姓苗死身胡藏？其懶龍耶！伽曰：爲之奈何？神曰：若今夕但小指出窗隙外，其如人何？伽依之，其夜霆擊異常，質明視指，微有紅線脉焉。伽曰：吾與此壤無缘。乃行抵晉陵，見國祥寺荒廢，乃留衣於殿梁而去，後人聞異香芬馥。伽嘗記之曰：伊寺有人王重興。去三十年後，果有僧俗姓全，爲檀那矣。通天萬歲中於山陽衆中懸知嫌鄙伽者，乃昌言曰：吾有五十萬錢奉助功德，勿生横議。伽於淮岸招呼一船曰：汝有財施吾，可寬刑獄。汝所載者剽略得耳。盗依言盡捨，佛殿由是立成。無幾，盗敗，拘於揚子縣獄。伽乘雲下，慰喻言無苦。不日，果赦文至，免死矣。昔在長安，駙馬都尉武攸暨有疾，伽以澡罐水噀之而愈，聲振天邑。後有疾者告之，或以柳枝拂者，或令洗石師子而瘳，或擲水瓶，或令謝過。驗非虚設，功不唐捐。却彼身災，則求馬也；警其風厄，則索扇歟。或認盗夫之錢，或咋黑繩之頸，或尋羅漢之井，或悟裴氏之溺，或預知大雪，或救旱飛雨，神變無方，測非恒度。中宗勑恩度弟子三人，慧岸、慧儼、木叉各賜衣盂，令嗣香火。洎乎已滅，多歷年所，嘗現形往漢南市漆器。及商人李善信船至寺覓買齋器，僧忽見塔中，形像凝然，而指曰：正唯此僧來求買矣。遠近嗟嘆。又嘗於洪井化易材木，結筏而至焉。大曆中，州將勒寺知十驛，俾出財供乘傳者。至十五年七月甲夜，現形于内殿，乞免郵亭之役。代宗勑中官馬奉誠宣放，仍賷捨絹三百疋、雜綵千段、金澡罐、皇太子衣一襲，令寫貌入内供養。又乾元中，州牧李有推步者云：爲土宿加臨，災當惡弱。伽忽現形，撫李背曰：吾來福至，汗出災銷。後無他咎。嘗於燕師求氊罽，稱是泗州寺僧。燕使賫所求物到，認塔中形信矣。遂圖貌而歸，自燕薊展轉傳寫，無不徧焉。長慶元年夜半，於州牧蘇公寢室前歌曰：淮南淮北，自此福焉。自東自西，無不熟矣。其年獨臨淮境内有年耳。二年，寺塔皆焚，唯伽遺形儼若無損。咸通中，龐勛者本徐州戍卒，擅離桂管，沿路劫掠，而攻泗州，圍逼其城。伽於塔頂現形，外寇皆睡，城中偶出擊之，驚竄而陷，宿州以事奏聞，仍錫號證聖大師也。文德元年，外寇侵軼，州將嬰城拒敵。伽現形於城西北隅。寇見，知堅壘難下，駭而宵遁。大順中彭門帥時溥令張諫攻于北城，除勦戮外，有五百餘人拘鞠場中，諫凭按恍惚間見僧衣紫，誨之曰：此輩平人，何可殺耶？不如捨之。言畢不見。諫遂縱之而逸。乾寧元年，太守臺蒙夢伽云：寒東南少備。蒙不喻旨，以綿𡘚法服施之。十二月晦夜半，有兵士踰壘而入，蒙初不知。復夢一僧以錫杖置于心上，冷徹心骨，驚起。蒙令動鼓角，賊驚奔，獲首領姓韓，至是方曉矣。由此多於塔頂現小僧狀，傾州瞻望，然有吉凶表兆于時，乞風者分風，求子者得子，今聞有躬礼者。往往有全不見伽形相者，或見笑容者吉，不然則凶，其不可爰度者如此。洎乎周世宗有事于江南，先攻取泗上。伽寄夢於州民，言不宜輕敵。如是達于州牧，皆未之信。自爾家家夢同，告之，遂降，全一郡生民，賴伽之庇矣。天下凡造精廬，必立伽真相，牓曰大聖僧伽和尚。有所乞願，多遂人心。李北海邕、胡著作浩各爲碑頌德。今上御宇也，留心于此，其年三月有尼遊五臺山迴，因見伽於塔頂，作孾孩相，遂登刹柱，捨身命供養。太平興國七年，勑高品白承睿重蓋其塔，務從高敞，加其累層。八年，遣使别送舍利寶貨，同葬于下基焉。其日有僧懷德預搆柴樓，自持蠟炬，焚身供養。炎燎之中，經聲不絶。又將欲建浮圖，有巨木三根，沿淮而下，至近浮橋且止，收爲塔心柱焉。續勑殿頭高品李庭訓主之。先是此寺因竁中金像刻其佛曰普照王，乃以爲寺額。後避天后御名，以光字代之。近宣索僧伽實録，上覽已，勑還其題額曰普照王寺矣。
弟子木叉者，以西域言爲名，華言解脱也。自幼從伽爲剃䰂弟子，然則多顯靈異。中和四年，刺史劉讓，厥父中丞忽夜夢一紫衣僧云：吾有弟子木叉葬寺之西，爲日久矣，君能出之。仍示其葬所。初夢都不介意，再夢如初，中丞得夢中所示之處，欲施斸之，見有一姓占居，於是饒錢市焉。開穴可三尺許，乃獲坐函，遂啓之，於骨上有舍利放光。命焚之，收舍利八百餘顆，表進上僖宗皇帝，勑以其焚之灰塑像，仍賜謚曰真相大師。于今侍立于左，若配饗焉。
弟子慧儼，未詳氏姓，生所恒隨師僧伽，執侍缾錫，從楚州發至淮陰，同勸東海裴司馬，妻悋白金沙羅而墮水。抵盱眙，開羅漢井，宿賀跋玄濟家。儼侍十一面觀音菩薩旁。自爾詔僧伽上京師。中宗别勑度儼并慧岸、木叉三人，各别賜衣缽焉。
釋慧安，姓衞氏，荆州支江人也。其貌端雅，紺䰂青目，降神乃隋開皇初年也。安受性寬裕，不染俗塵，修學法門，無不該貫。文帝十七年，勑條括天下私度僧尼，勘安云，本無名姓，亡入山谷。大業中，開通濟渠，追集夫丁，飢殍相望。安巡乞多鉢食，救其病乏，存濟者衆。煬帝聞之，詔安，遂潛入太和山。至帝幸江都，海内擾攘，乃杖錫登衡嶽寺，行頭陀法。貞觀中，至蘄州，礼忍大師。麟德元年遊終南山，石壁而止。時所居原谷之閒，早霜傷苗稼，安居處獨無。四十里外皆苦青女之災矣。天皇大帝聞而召焉，安不奉詔。永淳二年至滑臺，草亭居止，中坐繩牀，四方坦露。勑造寺以處之，號招提是也。如是却還家鄉玉泉寺，時神秀禪師新歸寂，咸請住持。安弗從命。天后聖曆二年四月，告門人學衆曰：各歸閉户。至三更，有神人至，扈衛森森，和鈴鉠鉠，風雨偕至。其神旋遶其院數遭，安與之語，丁寧教誡，再拜而去。或問其故，曰：吾爲嵩山神受菩薩戒也。天后嘗問安甲子，對曰：不記也。曰：何不記耶？乃曰：生死之身如循環乎？環無起盡，何用記爲？而又此心流注，中間無閒，見漚起滅者，亦妄想耳。從初識至動相滅時，亦只如此，何年月可記耶？天后稽顙焉。聞安闕井，勑爲鑿焉。安曰：此下有赤祥，慎其傷物。將及泉，見蝦䗫金色，蠢然出沮洳間，合其懸記。帝倍加欽重。殆中宗神龍二年九月，勑令中官賜紫袈裟并絹，度弟子二七人。復詔安并静禪師入中禁受供施。三年，賜摩納一副，便辭歸少林寺。至景龍三年三月三日，囑門人曰：吾死已，將屍向林間，待野火自焚之。勿違吾願！俄爾萬迴和尚來見，安猖狂執手，言論移刻，旁侍傾耳都不體會。至八日，閉户，偃身而寂。春秋一百三十許歲，起開皇二年，至景龍三年故也。火焚屍畢，收舍利八十粒，内五粒紅紫色進内，餘散施隨力造塔。先天二年門人建浮圖焉。
釋萬迴，俗姓張氏，虢州閿鄉人也。年尚弱齡，白癡不語，父母哀其濁氣。爲鄰里兒童所侮，終無相競之態。然口自呼萬迴，因爾字焉。且不言寒暑，見貧賤不加其慢，富貴不足其恭，東西狂走，終日不息。或笑或哭，略無定容，口角恒滴涎沫，人皆異之。不好華侈，尤少言語，言必讖記，事過乃知。年始十歲，兄戍遼陽，一云安西，久無消息，母憂之甚，乃爲設齋祈福。迴倐白母曰：兄安，極易知耳，奚用憂爲？因裹齋餘，出門徑去，際晚而歸，執其兄書云：平善。問其所由，默而無對，去來萬里。後時兄歸云：此日與迴言，適從家來，因授餅餌共啗而返。舉家驚喜。自爾人皆改觀，聲聞朝廷。中宗孝和皇帝詔見崇重。神龍二年，勑别度迴一人而已。自高宗末，天后時常詔入内道場，賜錦繡衣裳，宫人供事。先爲兒時，於閿鄉興國寺累瓦石爲佛塔。入内之後，其塔遂放光明，因建大閣而覆之。然其施作，皆不可輒量，出言則必有其故。勑賜號爲法雲公，外人莫可得見。
先是天后朝任酷吏行羅織事，官稍高隆者日别妻子。博陵崔玄暐位望俱極，其母盧氏賢而憂之曰：汝可一日迎萬迴，此僧寶誌之流，可以觀其舉止，知其禍福也。乃召到家，母垂泣作礼，兼施中金匕筯一雙。迴忽下階擲其匕筯向堂屋上，掉臂而去。一家謂爲不祥。經數日，令升屋取之，匕筯下得書一卷，觀之，乃讖緯書也，遽令焚之。數日，有司忽來其家，大索圖讖，不獲，得雪。時酷吏多令盗投蠱道物及僞造祕讖，用以誣人，還令誣告得實，屠戮藉没其家者多。崔氏非聖人擲匕筯，何由知其僞圖讖也。
中宗末，嘗駡韋后爲反悖逆，斫爾頭去。尋而誅死。太平公主爲造宅於懷遠坊中，與主宅前後爾。又孝和親送金城公主出降吐蕃，幸始平，迴出迎駕。時崔日用、武平一、宋之問、沈佺期、岑羲、薛稷皆肅揖，鄭重問訊。諸公曰：各欲求聖人一言以定吉凶。撫沈背曰：汝真才子。沈不勝其喜曰：聖人與我受記，諸子不可更争。又謂武曰：與汝作名佛童，當無憂也。目羲稷有不善之色，岑以馬避之，目稷云：此多是野狐，其言何足懼也？乃顧云：汝亦不免。及羲稷之誅，人益貴重。同時有僧伽，化迹不恒。中宗問迴曰：此何人也？迴曰：觀音之化身也。貞觀中，三藏奘師西歸云：天竺有石藏寺，奘入時見一空房，有胡牀錫杖而已。因問此房大德，咸曰：此僧緣闕法事，罰在東方，國名震旦，地號閿鄉，于兹萬迴矣。奘歸求見，迴便設礼問西域，宛如目矚。奘將訪其家，迴謂母曰：有客至，請備蔬食。俄而奘至。神異之迹，多此類也。正諫大夫明崇儼者，道術之士，謂人曰：萬迴神僧也。玄宗潛龍時，與門人張暐等同謁。迴見帝甚至䙝黷，將漆杖呼且逐之，同往者皆被驅出。曳帝入，反扃其户，悉如常人，更無他，重撫背曰：五十年天子自愛，已後卽不知也。張公等門外歷歷聞其言，故傾心翼戴焉。五十年後，蓋指禄山之禍也。睿宗在邸時，或遊行人閒。迴於聚落街衢中高聲曰：天子來。或曰：聖人來。其處信宿間，帝必經過徘徊也。惠莊太子，乃睿宗第二子也，天后曾抱示迴，曰：此兒是西域大樹精，養之宜兄弟也。安樂公主，玄宗之季妹，附會韋后，熱可炙手，道路懼焉。迴望車騎，連唾之曰：腥，腥，不可近也。不旋踵而禍滅及之。帝愈知迴非常人也，出二宫人日夕侍奉之，特勑於集賢院圖形焉。暨迴垂卒，而大呼遣求本鄉河水，門人徒侣求覓無所。迴曰：堂前卽是河水，何不取耶？衆於階下掘井，河水湧出，飲畢而終。迴宅坊中井皆鹹苦，唯此井甘美。後有假託，或稱小萬迴，以惑市里，多至誅死焉。至于終後，右常侍徐彦伯爲碑，立閿鄉玉澗西路矣。
釋道鑒，姓馮氏，吴郡人。未知從來，而居歷下靈巖山寺，蹤迹神異，不測僧也。元和中，有馮生者，亦吴郡人也，以明經調選未捷，因僑寄長安。一日見老僧來，詣馮居，謂之曰：汝吾姓也。因相與往還，僅于歲餘遂注擬作尉于東越。方務治裝，鑒負錫來告去。馮問：師去，安所詣乎？鑒曰：吾廬在齊州靈巖之西廡下，薄遊神京，至今正十年矣。幸得與子遊，今歸舊所，故來相别。然吾子尉于越鄉，道出靈巖寺下，當宜一訪我也。馮諾之曰：謹受教矣。數日，馮出關東之赴任，至靈巖寺門，立馬望曰：豈非鑒師所居寺乎？卽入訪之。時一僧在庭，馮問道鑒上人廬舍安在？僧曰：此寺無道鑒。馮疑異，默而計曰：鑒公純直，豈欺我乎？於是獨遊寺中，行至西廡下，忽見壁畫一僧，與鑒師貌同。馮大驚嗟：鑒師果異人歟？且能降神與我交。久之，視其真相旁題云：馮氏子，吴郡人也。年十歲學浮圖法，以道行有聞，卒年七十八。馮閲其題，方悟云汝吾姓也，言非謬矣。
一説蘇州西去城二十許里，有靈巖山寺，西北廡下畫沙門形，云是梁天監十五年作遊方居士狀，經過山寺，寓過宵宿，而於僧厨借筆硯，僧衆皆不留意。詰旦，僧徧搜索而亡有客，見殿隅畫一梵僧，面骨權奇，膚色皴黑，眉長且垂，眸子電轉，眥閒青白，昂鼻方口，張脣露齒，擎拳倚右肩之上，身屈可長一丈五寸，衣麁納袈裟，臂擐大珠，徒跣。衆見驚懾，莫測其來。遠近咸格，有焚香礼嘆者，有請福攘災者。或於晴夜，殿中㭊窣，聞有行道之聲。由是鳥雀不敢污踐簷楹之閒矣。然則鄉人謂之靈巖和尚，或云靈巖聖僧。嘗見形謂一老姥曰：貧道好食茭粽。疑是聖者，翌日持簞入殿供養，迄今年别三月三日民競送之，以菰蔣葉角黍米𤅢之，吴人謂之茭粽也。唐先天二年，陸魯公子疾，毉工未驗，公憂慮增劇。門遇一僧分衞，屈入，遂索水器含噀之，卽時病間。魯公喜，贈物頗豐，了不迴視。遂問：和尚居處何寺？答曰：貧道住蘇州吴縣西靈巖寺。郎君爲官江表，望入寺相尋。斯須已去。未久，調補尚書祠部郎，續遷桂州廉使。常念當年救病之僧，迂路姑蘇，入靈巖寺覓焉。乃説其形貌，合寺僧云：非此所有。陸盡日徘徊不忍去，忽於殿中見聖者形，曰：往年療某者，此僧也。寺僧説其由致，通感難知。陸捨錢數萬，備香火之資，却留旬日，供養方去。又寺中淨人每於像前占爥燈，添油助燼，意盗油塗髮耳。居無何，其髮焦卷而墮，傍人勸令礼懺，别買麻膏增炷，平復如初。又武宗將廢佛教也，近寺有陸宣者，夢聖者云：受弟子供施年深，今來相别，且歸西天去也。宣急命畫工圖寫真貌。至會昌五年，毁拆寺宇，方知告别之意焉。距咸通七年蝗災，爾時彌空亘野，食人苗稼，至于入人家食繒帛之物。百姓徬徨，莫能爲計。時民人吴延讓等率耆艾數十百人詣像前焚香泣告，卽日蟲飛越境焉。乾符五年，寺衆當詣闕乞鐘歸寺，差僧撰日登途。聖者先入右神策軍本局，預陳囑託。及正請鐘僧到，見司吏，怪問：數日前有僧來，云隷蘇州靈巖山寺。其僧曰：某行無伴侣。後右軍胥因事遊吴，見壁畫云：此是七月中曾來司内計會鐘僧也。然吴中極彰靈異，且不測厥由。曾有梵僧來，礼畫像云：智積菩薩何緣在此？嘆嗟彌久，而自此號智積應身也。
釋慧昭，未詳何許人。其爲僧也，性僻而高，恒修禪定，貌頗衰羸，好言人之休戚，而皆必中。與人交言，且不馴狎。閉關自處，左右無侍童。每日乞食，里人有八十餘者云：昭居此六十餘年，其容貌無異於少時昔日也。但不知其甲子。元和中有陳廣者，由孝廉調爲武陵官，而酷好浮圖氏。一日因詣寺，盡訪諸僧，昭見廣，且悲且喜曰：陳君何來之晚乎？廣愕然，自揣平生不識此僧，何言來晚？乃曰：未嘗與師遊，何責遲暮？昭曰：此非倉卒可言，當爲子一夕静話，方盡此意。廣甚驚異，後時詣昭宿，因請其事。昭曰：我劉氏子，宋孝文帝之玄孫也。曾祖鄱陽王休業、祖士弘，並詳於史氏。先人文學自負，爲齊竟陵王子良所知。子良招集賢俊文學之士，而先人預焉。後仕齊梁之間，爲會稽令。吾生於梁普通七年夏五月，年三十方仕於陳，至宣帝時爲卑官，不爲人知，徒與沈彦文爲詩酒之交。後長沙王叔堅與始興王叔陵皆多聚賓客，大爲聲勢，各恃權寵，有不平心。吾與彦文俱在長沙之門下。及叔陵被誅，吾懼不免，因皆銷聲匿跡于林谷，拾橡栗而食，掬溪澗而飲。衣一短褐，雖寒暑不易，以待所憂之所定。無何，有一老沙門至吾所居曰：子骨法甚奇，當無疾耳。彦文再拜請其藥，曰：子無劉君之壽，奈何？雖服吾藥，亦無所補。遂告别，將去，復謂我曰：塵俗以名利相勝，竟何有哉？唯釋氏可以捨此矣。恭納其言，自是不知人事，凡十五年。又與彦文俱至建業，時陳氏已亡，宫闕盡毁。臺城牢落，荆榛蔽路，景陽井塞，結綺基頽，文物衣冠，蕩然而盡。故老相遇，相攜而泣，且曰：一人無良，已至於是，隋氏所滅，良可悲乎！又聞後主及諸王皆入長安，乃率沈挈一囊乞食於路，以至關中。吾長沙王之故客也，恩遇甚厚，聞其遷往瓜州，則徑往就謁。長沙王長於綺紈而早貴盛，雖流放之際，尚不事生業。時方與沈妃酣飲。吾與沈再拜於前，長沙悲慟，久之瀝泣而起，乃謂吾曰：一日家國淪亡，骨肉播遷，豈非天乎？吾自此且留晉昌，氐羌之塞。數年而長沙殂，又數年彦文亡，吾因剔䰂爲僧，遁迹會稽山佛寺，凡二十年，時已百歲矣。雖容體枯瘠，而筋力不衰，尚日行百里。因與一僧同至長安，時唐高祖已有天下，建號武德。至六年，吾自此或居京洛，或遊江左，至於三蜀五嶺，無不住焉，殆今二百九十年矣。雖烈寒酷熱，未嘗有微恙。貞元末，於此寺夢一丈夫，衣冠甚盛，熟視乃長沙也。吾迎延坐，話舊傷感，如平生時。而謂吾曰：後十年，我之六世孫廣當官於此郡，師其念之。乃問之曰：王今何爲？曰：冥官極尊。既而又泣曰：師存而我之六世矣，悲夫！吾夢覺，因紀君之名於經笥中，至去歲凡十年，乃以君之名氏訪於郡人，尚怪君之未至。昨因乞食里中，遇邑吏訪之，果得焉。及君之來，又依然長沙之貌也。然自夢及今十一年矣！故訝君之晚也。已而悲惋，泣下數行，因出經笥示之。廣再拜，願執屨錫爲弟子。昭曰：君且去，翌日當再來。廣受教而還，明日至其居，昭已遁去，莫知其適。時元和十一年也。至大和初，廣爲巴州掾，於山南道路逢昭，驚喜再拜曰：願弃官，請從師爲物外之遊。昭亦許之，其夕偕舍于逆旅。至天將曙，廣早起而省昭已去矣。廣茫然若有所喪，神情沮敗，自是盡不知所往也。然則昭自梁普通七年生，于時歲在丙午，下至唐元和十年乙未，凡二百九十年，則與昭言如合符契焉。
釋岸禪師，并州人也，約淨土爲真歸之地。行方等懺，服勤無缺。微有疾，作禪觀不虧，見觀音、勢至二菩薩現於空中，持久不滅。岸召境内畫人，無能畫者，忽有二人云從西京來，欲往五臺，自樂輸工。畫菩薩形相繢事畢，贈鞵二緉，忽隱無蹤。岸知西方緣熟，告諸弟子云：吾今往生，誰可偕行？有小童子稽顙曰：願隨師去。乃令往辭父母，父母謂爲戲言，而令沐浴，著淨衣，入道場念佛，須臾而終。岸責曰：何得前行？時岸索筆讚二菩薩曰：觀音助遠接，勢至輔遥迎，寶瓶冠上顯，化佛頂前明。俱遊十方刹，持華候九生。願以慈悲手，提奬共西行。述讚已，别諸弟子入道場，命門徒助吾念佛，端坐而終，春秋八十。時垂拱元年正月七日也。
釋後僧會者，本康居國人也，以吴赤烏年中謁大帝。初吴人未識僧形，止曰胡人入境。乃祈舍利已，令帝開悟。末主天紀四年，會尸解，真身隱焉。至唐高宗永徽中見形于越，稱是遊方僧，而神氣瓌異，眉高隆準，頤峭眸碧，而瘦露奇骨，真梵容也。見者悚然，罔知階位。時寺綱糾詰其厥由，駡而驅逐。會行及門，乃語之曰：吾康僧會也，苟能留吾真體，福爾伽藍。躧步之間，立而息絶。既而青目微瞑，精爽不銷，舉手如迎揖焉，足跨似欲行焉。衆議偃其靈軀，窴於窀穸，人力殫矣，略不傾移。雖色身堅牢，而彊事膠漆，遷于勝地，别立崇堂。時越人競以香華、燈明、繒綵、旙蓋、果實、衣器，請祈心願，多諧人意。
初越之軍旅，多寓永欣，其婦女生産，兵士葷血，觸污僧藍，人不堪其淹穢。會乃化形往謁閩廉使李若初，且曰：君侯卽領越之藩條，託爲遷之軍旅。語罷，拂衣而去，尋失蹤跡。李公喜而駭，且記其言，後果赴是郡。及上事訖，便謁靈跡，認于時言者，則斯僧也。命撤軍家，勒就營幕。又疋婦夜臨蓐席，且無脂爥，鄰無隟光。俄有一僧秉爥自牖而入。其夫旦入永欣，認會貌，卽是授火救産厄之僧。自爾民閒多就求男女焉。
屬會昌毁永欣也，唯今大善獨留，號開元矣，遂移會身入是寺中。大中之後，有曇休律師爲會别創堂宇，廣其供具。又嘗就閭閻家求草屨，至今越人多以芒鞵油旙上獻，感應肸蠁，各赴人家，不可周述。今號超化大師。從永徽至今，未嘗闕其供施焉。沙門虚受爲碑紀述焉。
釋道英，不知何許人也。戒德克全，名振天邑，住寺在布政坊。咸亨中見鬼物，寺主慧簡嘗曰：曉見二人行不踐地，入英院焉。簡怪而問之，英曰：向者秦莊襄王使使傳語飢虚甚久，以師大慈，欲望排食并從者三百人，勿辭勞也。吾以報云後日曉具饌，可來專相候耳。簡聞之，言以酒助之。及期果來，侍從甚嚴，坐食倉黄，謂英曰：弟子不食八十年矣。英問其故，答曰：吾生來不無故悞，其如滅東周，絶姬祀。或責以功德，吾平日未有佛法可以懺度，唯以赦宥矜恤惸獨塞之，終爲未補。以福少罪多，受對未畢。今此一飡，更四十年方復得食。因歷指座上云：此是白起、王翦，爲殺害多，罪報未終。又云：此陳軫，以虚詐故。英曰：王何不從人索食而甘虚腹，此奚可忍乎？王曰：慈心人少，餘人不相見。吾緣貴人，不可妄行祟禍，所以然也。英指酒曰：寺主簡公將獻。深有所愧。垂去謂英曰：甚感此行傷費饜飫，可知弟子有少物卽送相償。城東通化門外尖塚，以其鋭上而高大，是吾棲神之所。世人不知，妄云吕不韋墓耳。英曰：往遭赤眉開發，何有物來？曰：賊取不得。英曰：貧道非發丘中郎，是出家人，無用物所，必勿將來。言訖，長揖而去。英感下趣如此，罔知終畢。
釋法秀者，未詳何許人也。居于京寺，遊於咸鎬之閒，以勸率衆緣，多成善務，至老未嘗休懈。
開元末，夢人云：將手巾袈裟各五百條，可於迴向寺中布施。覺後問左右，並云無迴向寺。及募人製造巾衣，又徧詢老舊僧俗，莫有此伽藍否。時有一僧，形質魁梧，人都不識，報云：我知迴向寺處。問要何所須并人伴等，答曰：但賫所施物，名香一斤，卽可矣。遂依言授物，與秀偕行。其僧徑入終南山，約行二日，至極深峻，初無所覩。復進程，見碾石一具，驚曰：此人迹不到，何有此物？乃於其上焚所賫香，再三致礼哀訴，從午至夕。谷中霧氣彌浸，咫尺不辨，逡巡開霽，當半崖閒有朱門粉壁，緣牖琁題，刹飛夭矯之旛，樓直觚稜之影。少選，見一寺，分明雲際，三門而懸巨牓曰迴向寺。秀與僧喜甚，攀陟遂到，時已黄昏，而聞鐘磬唱薩之聲。門者詰其所從，遲迴引入，見一老僧，慰問再三，倡言曰：唐皇帝萬福否？處分令别僧相隨，歷房散手巾袈裟，唯餘一分。指一房空榻無人，有衣服坐席，似有所適者。既而却見老僧，若綱任之首曰：其往外者當已來矣。其僧與秀復欲至彼授手巾等一房，但空榻者，亦無人也。又具言之，老僧笑令坐，顧彼房内，取尺八來至，乃玉尺八也。老僧曰：汝見彼胡僧否？曰：見已。曰：此是將來權代汝主者。京師當亂，人死無數。此胡名磨滅王。其一室是汝主房也。汝主在寺，以愛吹尺八，罰在人間，此常所吹者也。今限將滿，卽却來矣。明日遣就齋，齋訖曰：汝當迴，可將此尺八并袈裟、手巾，與汝主自收也。秀礼拜而還，童子送出，纔數十步，雲霧四合，則不復見寺矣。乃持手巾、袈裟、玉尺八進上，玄宗召見，具述本末。帝大感悦，凝神久之，取笛吹之，宛是先所御者。後數年，果有禄山之禍，秀所見胡僧，卽禄山也。
秀感其所遇，精進倍切，不知所終。世傳終南山聖寺又有迴向也。
釋普明，不知何許人也，或云西域之僧。每談禪法，舉搉玄微，莫可測其沈寥之高遠歟！大曆初年，受胙縣人請居阿蘭若，學者螘聚。塵中往來，白衣礼而施之，日以千計。或一覩相，自然懲忿窒慾，食葚懷音，沿善革惡，以歲計無央數也。右僕射義成軍節度使賈躭者，本謫仙也，優遊道學，率略空門。纔覿明也，若羊祜之識舊環，蔡順之見慈母焉。降心延請住州寺，迎引傾郭，巷無居人。由是爲人説法，雖老不疲。行疾如風，質貌輕壯。以貞元八年壬申閏十二月十日，囑付門徒，奄然坐滅。生年或云三百歲，以其年百歲者見之，顔容不易之故。依天竺法火化，收舍利二七粒，堅固圓明。群信於明所居禪庭。立塔一所，後遷座於塔下焉。
明亡之後十年，王師西征，安静邊塞，滑人有材勇者柴清，因覘獫狁，深入虜庭。巡邏者多，乃晝伏夜動，迷方失路，迂直不分。清見明在前導，若老馬之先驅焉。及抵漢城，忽然不見。歸州就塔作礼，遐邇傳之。
釋破竈墮者，不知何許人也。天后之世，參事嵩嶽安禪師，號老安是歟？通徹禪法，逍遥弗羈，恒理求而不見其前，别塗取而莫趨其後。嘗遇巫氏能與人醮竈祓禳，若漢武之世李少君，以祠竈可以致物同也。凡其解奏之時，往往見鬼物形兆，閭里迭畏，傳于衆多，殺少牢以祭之者交午。重其主竈，乃旛蓋擁之，祕而罕覩焉，楊子所謂靈場之威宜夜矣乎？時墮詣之，始勸巫者，終爲神説法已，告云：我聞師教，決定生天。乃現其形，礼辭且曰：蒙師提耳，獲益彌深，得生殊勝天。言訖而隱，其竈卽神祠也，隨而瓦解，自然破落，非人力也。遐邇驚駭，此師素不稱名，由此全取他名，號破竈墮也。
釋元珪，姓李氏，伊闕人也。稟氣英奇，寬裕閑雅。既緣宿習，乃誓出家，於永淳二年遂登滿足，乃隸名閑居寺。以習毗尼，雖勤無懈，執律唯堅。後悟少林寺禪宗，大通心要，深入玄微，遂卜廬于嶽中龐塢。謂其徒仁素曰：吾始居寺東嶺。吾滅，汝必塔吾骸于此。珪安于巖阿。
時有峩冠袴褶，部曲繁多，輕步舒徐，稱謁大師。珪覩其貌偉，精爽不倫，謂之曰：善來仁者，胡謂而至？曰：師寧識我邪？珪曰：吾觀佛與衆生等，吾一目之，豈分别識也？對曰：我此嶽神也。吾能利害生死於人，師安得一目我哉？珪曰：汝能生死於人，吾本不生，汝焉能死？吾視身與空等，視吾與汝等，汝能壞空與汝乎？苟能壞空及壞汝，吾則不生不滅也。汝尚不能如是，又焉能生死吾邪？嶽神稽首再拜曰：我亦聰明正直於餘神，豈能知師有廣大之智辯乎？願授之正戒，令我度世，助其威福。珪曰：神既乞戒，卽既戒也。所以者何？戒外無戒，又何戒哉？神曰：此理也我聞茫昧，止求師戒我身爲門弟子。珪辭不獲，卽爲張座，焚香秉鑪正杌曰：付汝五戒，汝能奉持，卽嚮曰能。不能，卽曰否。神曰：洗耳傾聽，虚心納教。珪曰：汝能不婬乎？神曰：亦娶也。曰：非謂此也，謂無羅欲也。神曰：能。曰：汝能不盗乎？神曰：何乏我也，焉有盗取哉？曰：非謂此也，謂饗而福淫，不供而禍善也。神曰：能。曰：汝能不殺乎？神曰：政柄在躬，焉曰不殺？曰：非謂此也，謂有濫誤混疑也。神曰：能。曰：汝能不妄乎？神曰：我本正直，焉能有妄？曰：非謂此也，謂先後不合天心也。神曰：能。曰：汝能不遭酒敗乎？神曰：力能。珪曰：如上是爲佛戒也。又言：以有心奉持而無心拘執；以有心爲物而無心想身。能如是，則先天地生不爲精，後天地死不爲老，終日變化而不爲動，畢盡寂默而不爲休。悟此，則雖娶非妻也，雖饗非取也，雖柄非權也，雖作非故也，雖醉非惛也。若能無心於萬物，則羅欲不爲婬，福淫禍善不爲盗，濫誤混疑不爲殺，先後違天不爲妄，惛荒顛倒不爲醉，是謂無心也。無心則無戒，無戒則無心，無佛無衆生，無汝及無我，無我無汝，孰能戒哉？神曰：我神通亞佛。珪曰：汝神通十句，五能五不能。佛則十句，七能三不能。神悚然避席，啓跪頗恭曰：可得聞乎？曰：汝能㑦上帝，東天行而西七曜乎？曰：不能。又曰：汝能奪地祇融五嶽而結四海乎？曰：不能。珪曰：是爲五不能也。又曰：佛能空一切相，成萬法智，而不能卽滅定業。佛能知群有性，窮億劫事，而不能化導無緣。佛能度無量有情，而不能盡衆生界。是爲三不能也。定業亦不牢久，無緣亦謂一期，衆生界本無增減。亘無一人，能主有法。有法無主，是謂無法。無法無主，是謂無心。如我解佛亦無神通也，但能以無心通達一切法耳。作用冥現有情前也。若有心有作，作用必不普周焉。嶽神曰：我誠淺昧，未聞空義，願師授我戒，我當奉行，更何業因可拘塵界？我願報慈德，効我所能！珪曰：吾觀身無物，觀無常法窟，塊然更有何欲？神曰：師必命我爲世間事，展我少小神功，使已發心、初發心、未發心、不信心、必信心五等人目我神蹤，知有佛有神，有能有不能，有自然有非自然者。珪曰：無爲是，無爲是。神曰：佛亦使神護法，師寧隳叛佛邪？隨意垂誨。珪不得已而言曰：東巖，寺之障也，莽然無樹。北岫有之，而背非屏擁。汝能移北樹於東嶺乎？神曰：已聞命矣。又陳曰：我必昏夜風雷擺摇震運，願師無駭。卽鄭重作礼辭去。珪門送而且觀之，見儀衞逶迤如王者之行仗。又復碧靄紅霞，紫嵐皓氣，間錯四散，幢蓋環珮，戈戟森森，凌高𥧲空，杳渺隱没焉。其夕果有暴風吼雷，奔雲霆電隆棟壯宇岌礘將圮，定僧瞻動，宿鳥聲狂，互相敲礚，物不安所。乃謂衆僧曰：無怖，無怖，神與我契矣。詰旦和霽，則北巖松栝盡移東嶺，森然行植焉。而珪謂其徒曰：吾殁後無令外知，若爲口實，人將妖我也。
以開元四年丙辰歲，囑累門人，若委蜕焉。春秋七十三。遂營塔于嶽之東嶺，影堂存于本院。後十二年告成，縣尉許籌追珪之德爲記焉。
釋惠符，姓戚氏，越州諸暨人也。登其弱冠，勇氣過人，角力馳逐，無能及者。然其任俠，且厭在家，忽投香嚴寺，矯迹柔心，淳淑頓變。納法之後，練行孤標。每夜沿山據草座，安禪不動。復研尋經論，見潛縣之霍山，昔漢武嘗徙南嶽之祭于此，極成勝境。其中天柱寺可以棲神，乃結庵居焉。無幾，有巨蛇張口，毒火焱焱。符徐語之曰：汝尋宿債，吾可噬也。不然，洗身定意，如運業通，來爲受戒。斯須，弭按蜿蜒而去，果化成人形，來求出家。符爲之落髮，披衣受訖，礼辭而退。後被告符私度，具以實對辯。符云：若私度有𠍴，甘聽其罪。官吏知非常而縱之。符凡見瘡癤膿流，皆呪之則差。至開元十八年，無疾而終。乃從火葬，見骨節相連之狀焉。
釋惠安，未詳何許人也。神龍中遊于京兆，抑多先見。時唐休璟既立邊功，貴盛無比。安往造焉，曰：相公，甚美必有甚惡。將有大禍，且不遠數月，然可攘去。休璟素知安能厭勝，諾而拜之。安曰：更無他術，但奉一計耳。豈非注擬官品，出乎陶治中？請選一有才幹者用爲曹州。因得張君，本京官，卽日升之宫贊，相次作守定陶，委之求二犬，可高數尺而神俊者。張君到任，鋭意精求，得二犬如其所求以獻之。休璟大悦，召安視之，曰：極善。後旬餘，安却來曰：事在今夕，願相君嚴爲警備。遂留安宿。是夜休璟坐於堂之前軒，命左右十數輩執弧操矢，立于榻之隅。休璟與安共處一榻，至夜分。安笑之曰：相君之禍免矣。可以就寢。休璟喜而謝之，遂撤左右俱寢。迨曉，安呼休璟可起矣。問安曰：二犬何所用乎？遂尋其跡，至園中，見一人仆地而卒。視其頸有血焉，蓋爲物所嚙者。又見二犬在大木下，仰視之，一人袒而匿身。休璟驚且詰之，其人泣而指死者曰：某與彼俱賊也，昨夕偕來，欲害相國，蓋遇此二犬環而且吠。彼爲所噬，既殞。某藏匿無地，天網所羅，爲犬蹲守，今甘萬死。且命縛之，曰：此罪固當死，然非某心也，乃受制於人耳。乃釋之，賊拜泣而去。休璟拜謝安曰：非吾師，不然死於二夫之手矣。安曰：此相國之福，豈所能爲哉？
又休璟表弟盧軫在荆門，有術士告之曰：君將有災，當求善禳厭者，或能免矣。軫知安奇術清行，爲時所重，致書于休璟。安卽與一書曰：事在其中耳。及書達江陵而軫已卒，其家開其書，徒一幅空紙焉，殊無一字。休璟益重之。後數年遁去，罔知所之。
釋安静，本西域人也。開元十五年振錫東遊，至定陶，直問丁居士何在？鄉人報之曰：終已三載，葬在郊外。且曰：是人也乃在家菩薩，專勤梵行，嘗礼事嵩山普寂禪師，云已得甚深法。將終，合掌加趺而坐，儼然而絶。曹城諸寺院鐘磬不擊自鳴也。静至墳所，躬自發之，時五色雲氣騰噴而上，遂取其骨，皆金色連環共鏁，可五丈許，鏗然響亮，擐杖頭而行。别樹塔重葬，衆咸驚嘆。少頃，静瞥然滅没焉。
次又成都府大雲寺有徐果師者，混物韜光，人罕詳測。或入三昧，不失律儀。或示狂癡，語事多中。先爲衞元嵩，是難測之士，坤維間往往有人謂之徐果師。徐，姓也；果，名也；師，通稱也。此亦彊練誌公之倫類矣，不知其終云。
釋如一，不知何許人也。開元末爲僧，典牀座。俄有僧遍身瘡疥，衣服襤縷，巡遶寺中。僧衆覩之，無不厭惡。唯一見而憫焉，延入常住别堂，安置度夏。夏末辭去，一問：去何所？答曰：歸庵中。又問：庵在何也？只在大乘寺東。一曰：某日前方自彼來，勿見庵處。曰：不信，但來相訪。某兩日後專來。一遂往，果見前僧在巖口相猴，因攜手入一精舍，樓閣森聳，殿堂交錯，且非人間景物。三日遣一公下山，迴首見悉是巖石，方知聖寺耳。一由是倍力修進，願預聖流云。
釋天竺亡名，未詳何印度人也。其貌惡陋，纏乾陀色縵條衣，穿革屣，曳鐵錫，化行于京輦。當韋南康臯之生也，纔三日，其家召僧齋，此僧不速自來。其日僧必歷寺連名請至，韋氏家僮患其長一人，甚怒之，以弊席坐于庭中。既而齋畢，韋氏令乳母負嬰兒出，意請衆僧祝願焉。梵僧先從座起，攝衣升階，視之曰：别久無恙乎？嬰兒若有喜色相認之意。衆皆異之。韋君曰：此子纔生三日，吾師何言别久也？梵僧曰：此非檀越所知也。韋君固問之，梵僧曰：此子乃諸葛亮之後身耳。武侯鼎國時爲蜀丞相，君所知也。緣蜀人受其賜且久，今降生於世，將爲蜀帥，必福坤維之人。吾往在劒門，與此子爲善友，既知其生于君門，吾不遠而來。此子作劒南節度二十年，官極貴，中書令、太尉。此外非我所知也。父然之，因以武子爲字，又單字武也。
張鎰出爲鳳翔隴州節度，奏臯權知隴州。及鎰爲李楚琳所殺，牛雲光請臯爲帥。朱泚不得已用臯爲鳳翔帥。德宗置奉義軍節以旌之，續加禮部尚書。興元中，駕還京，徵爲左金吾衞將軍。貞元元年，爲成都尹，代張延賞。到任和南蠻并戰功，封南康郡王。順宗卽位，進太尉。南康在任二十一年，末塗甚崇釋氏，恒持數珠誦佛名。所養鸚鵡，教令念經。及死，焚之，有舍利焉。臯又歸心南宗禪道，學心法於淨衆寺神會禪師。在蜀，富貴僣差，重賦斂，時議非之，然合梵僧懸記焉。
釋抱玉者，行業高奇，人事罕接。每言來事，如目擊焉。見釋子大光而誨之曰：汝誦經宜高揭法音，徹諸天傾聽，必得神人輔翼。後皆符其記莂。京邑歸信千計。
每夕獨處一室，闔扉撤燭。嘗有僧於門隙閒窺其所以，見玉口中出慶雲，華彩可愛。後年可九十許而終。終時方大暑，而尸無萎敗。宰臣第五琦與玉相善，及終，臨喪頗哀。琦以香乳灌其口，隨有祥光自口而出，晃然四照。琦愈奇之。琦乾元二年十月貶忠州刺史。寶應初入爲太子賓客，至京尹，玉皆預言榮貴轗𨎹相半，皆如其言，刻意歸信焉。
釋阿足師者，莫詳出處。形質癡濁，精神瞢然，時有所言，靡不先覺。雖居無定所，多寓閿鄉。以其踵法雲公之塵躅，憧憧往來，争路礼謁，檀施山積，曾無顧瞻。人有隱憂，身嬰所苦，獲其指南者，其驗神速。時陝州有富家翁張臻者，産業且多，財貨增溢。少子息，臻恒懼錢帛身後無嗣。後産男，既愚且蠢，手足拳攣，語言謇澀，唯嗜飲食，殆與平人有異，口如溪壑，終日無厭。年可十七，父母鐘愛，縱其須索，迎毉求藥，不遠千里。數十年後家業罄窮，或有謂其臻曰：阿足師其實寶誌之流，何不敷布腹心，求救其疾？乃夫妻來抵閿鄉，叩頭抆淚，告其拯拔。阿足瞑目久之，謂臻曰：汝寃未散，尚須數年，憫汝勤拳，爲汝除去。卽令撰日於河上致齋，廣召衆多，同觀度脱。仍領引其男赴于道場。時衆知阿足奇異，觀者如堵。少選，指呼壯夫三數輩叱曳其子，令投諸河，隨急流而逝。臻且哀且驚，莫測其由。阿足語臻曰：爲汝除災訖。良久，其子忽於流數十步外聳身水面，戟手駡其父母曰：與爾寃仇宿世緣業，賴逢聖者遽此解紛。儻或不然，未期畢日。挺身高呼，辭理分明，都無癡濁之狀。須臾沉水，不知其他。阿足由兹傳播，歸信之人如就市焉。所行化導皆此類矣，蓋大曆、建中中也。殆德宗貞元十二年丙子，勑謚爲大圓禪師。至今陝虢之閒，猶崇重焉。
釋封干師者，本居天台山國清寺也。剪髮齊眉，布裘擁質，身量可七尺餘。人或借問，止對曰隨時二字而已，更無他語。樂獨舂穀，役同城旦，應副齋炊。嘗乘虎直入松門，衆僧驚懼，口唱唱道歌。時衆方皆崇重，及終後，於先天年中在京兆行化，非恒人之常調，士庶見之，無不傾礼。以其躡萬迴師之後，微亦相類，風狂之相過之，言則多中。
先是國清寺僧厨中有二苦行曰寒山子，曰拾得，多於僧厨執爨，爨訖，二人晤語，潛聽者多不體解。亦甚顛狂，糺合相親，蓋同類相求耳。時閭丘胤出牧丹丘，將議巾車，苦頭疼羌甚，毉工寡効。邂逅干造，云：某自天台來謁使君。且告之患。干曰：君何慮乎？便索淨器，吮水噴之，斯須覺體中頗佳。閭丘異之，乃請干一言定此行之吉凶。曰：到任記謁文殊。閭丘曰：此菩薩何在？曰：國清寺厨執爨洗器者是。及入山寺，問曰：此寺曾有封干禪師？曰：有。院在何所？寒山、拾得復是何人？時僧道翹對曰：封干舊院卽經藏後，今闃無人，止有虎豹時來此哮吼耳。寒拾二人見在僧厨執役。閭丘入干房，唯見虎跡縱横。又問干在此有何行業？曰：唯事舂穀，供僧粥食，夜則唱歌諷誦不輟。如是再三嘆嗟。乃入厨。見二人燒柴木，有圍爐之狀。閭丘拜之，二人連聲咄吒，後執閭丘手䙝之若孾孺，呵呵不已。行曰：封干饒舌。自此二人相携手出松門，更不復入寺焉。
干又嘗入五臺巡礼，逢一老翁，問曰：莫是文殊否？翁曰：豈可有二文殊？干礼之未起，恍然失之。
次有木𣹟師者，多遊京邑市鄽閒，亦類封干，人莫輕測。封豐二字，出没不同。韋述吏官作封疆之封，閭丘序三賢作豐稔之豐，未知孰是。
寒山子者，世謂爲貧子風狂之士，弗可恒度推之。隱天台始豐縣西七十里，號爲寒暗二巖，每於寒巖幽窟中居之，以爲定止。時來國清寺。有拾得者，寺僧令知食堂，恒時收拾衆僧殘食菜滓，斷巨竹爲筒，投藏于内。若寒山子來，卽負而去。或廊下徐行，或時叫噪凌人，或望空曼駡。寺僧不耐，以杖逼逐，翻身撫掌，呵呵徐退。然其布襦零落，面貌枯瘁，以樺皮爲冠，曳大木屐。或發辭氣，宛有所歸，歸于佛理。初閭丘入寺，訪問寒山，沙門道翹對曰：此人狂病，本居寒巖間，好吟詞偈，言語不常，或臧或否，終不可知。與寺行者拾得以爲交友，相聚言説，不可詳悉。寺僧見太守拜之，驚曰：大官何礼風狂夫耶？二人連臂笑傲出寺，閭丘復往寒巖謁問，并送衣裳藥物，而高聲倡言曰：賊我賊。退便身縮入巖石穴縫中，復曰：報汝諸人，各各努力。其石穴縫泯然而合，杳無蹤迹。乃令僧道翹尋其遺物，唯於林閒綴葉書詞頌并村墅人家屋壁所抄録，得三百餘首，今編成一集，人多諷誦。後曹山寂禪師注解，謂之對寒山子詩，以其本無氏族，越民唯呼爲寒山子。至有庭際何所有，白雲抱幽石句，歷然雅體。今巖下有石，亭亭而立，號幽石焉。
拾得者，封干禪師先是偶山行至赤城道側，仍聞兒啼，遂尋之。見一子可數歲已來，初謂牧牛之竪。委問端倪，云無舍，孤棄于此。封干携至國清寺，付與典座僧。或人來認，必可還之。後沙門靈熠攝受之，令知食堂香燈。忽於一日，見其登座，與像對槃而飡。復呼憍陳如曰小果聲聞。傍若無人，執筯大笑，僧乃驅之。靈熠咨尊宿等，罷其堂任，且令廚内滌器，洗濯纔畢，澄濾食滓，以筒盛之。寒山來，必負而去。又護伽藍神廟，每日僧廚下食，爲烏鳥所取狼藉。拾得以杖扑土偶三二下，駡曰：汝食不能護，安護伽藍乎？是夕神附夢與闔寺僧曰：拾得打我。明日諸僧説夢符同，一寺紛然，始知非常人也。時牒申州縣，郡符下云：賢士隱遁，菩薩應身，宜用旌之。號拾得爲賢士。又於寺莊牧牛，歌詠呼天。當其寺僧布薩時，拾得驅牛至僧集堂前，倚門撫掌大笑曰：悠悠者聚頭。時持律首座咄曰：風人，何以喧礙説戒？拾得曰：我不放牛也，此群牛者多是此寺知僧事人也。拾得各呼亡僧法號，牛各應聲而過，舉衆錯愕，咸思改往修來，感菩薩垂跡度脱。時道翹纂録寒山文句於寺土地神廟壁，見拾得偈詞，附寒山集中。
釋無相，本新羅國人也，是彼土王第三子，於本國正朔年月生，於郡南寺落髮登戒。以開元十六年泛東溟至于中國，到京。玄宗召見，𥻊於禪定寺。後入蜀資中，謁智詵禪師。有處寂者，異人也，則天曾召入宫賜磨納九條衣，事必懸知，且無差跌。相未至之前，寂曰：外來之賓，明當見矣。汝曹宜洒掃以待。間一日果至，寂公與號曰無相。中夜授與摩納衣，如是入深溪谷巖下坐禪，有黑犢二，交角盤礴於座下，近身甚急，毛手入其袖，其冷如冰，捫摸至腹，相殊不傾動。每入定，多是五日爲度。忽雪深，有二猛獸來，相自洗拭，躶卧其前，願以身施其食。二獸從頭至足，󲊯帀而去。往往夜間坐牀下，搦虎鬚毛。既而山居稍久，衣破髮長，獵者疑是異獸，將射之，復止。後來入城市，晝在冢間，夜坐樹下。真行杜多之行也。人漸見重，爲構精舍於亂墓前。長史章仇兼瓊來礼謁之。屬明皇違難入蜀，迎相入内殿。供禮之時，成都縣令楊翌疑其妖惑，乃帖追至，命徒二十餘人曳之。徒近相身，一皆戰慄，心神俱失。頃之大風卒起，沙石飛颺，直入廳事，飄簾卷幕。楊翌叩頭拜伏，喘而不敢語。懺畢風止，奉送舊所。由是遂勸檀越造淨衆、大慈、菩提、寧國等寺，外邑蘭若鐘塔，不可悉數。先居淨衆本院，後號松溪是歟。
相至成都也，忽有一力士稱捨力伐柴，供僧厨用。相之弟本國新爲王矣，懼其却迴，其位危殆，將遣刺客來屠之，相已冥知矣。忽日供柴賢者蹔來，謂之曰：今夜有客。曰：灼然，又曰：莫傷佛子。至夜，薪者持刀挾席坐禪座之側，逡巡覺壁上似有物下，遂躍起，以刀一揮，巨胡身首分於地矣。後門素有巨坑，乃曳去瘞之，復以土拌滅其跡而去。質明，相令召伐柴者謝之，已不見矣。
嘗指其浮圖前栢曰：此樹與塔齊，寺當毁矣。至會昌廢毁，樹正與塔等。又言寺前二小池，左羹右飯，齋施時少，則令淘浚之，果來供設。其神異多此類也。以至德元年建午月十九日無疾示滅，春秋七十七。臨終，或問之曰：何人可繼住持乎？乃索筆書百數字，皆隱不可知，諧而叶韻。記莂八九十年，事驗無差失。先是武宗廢教，成都止留大慈一寺，淨衆例從除毁。其寺巨鐘乃移入大慈矣。洎乎宣宗中興釋氏，其鐘却還淨衆，以其鐘大隔江，計功兩日方到。明日方欲爲齋，辰去迎取，巳時已至，推挽之勢直若飛焉。咸怪神速，非人力之所致也。原其相之舍利分塑真形，爾日面皆流汗，上足李僧以巾旋拭，有染指者，其汗頗鹹，乃知相之神力自曳鐘也。變異如此，一何偉哉！後號東海大師塔焉。乾元三年，資州刺史韓汯撰碑，至開成中李商隱作梓州四證堂碑，推相爲一證也。
釋懷信者，居處廣陵，别無奇迹。會昌三年癸亥歲，武宗爲趙歸真排毁釋門，將欲堙滅教法。有淮南詞客劉隱之薄遊四明，旅泊之霄，夢中如泛海焉。迴顧見塔一所，東度見是淮南西靈寺塔。其塔峻峙，制度校胡太后永寧塔少分耳。其塔第三層，見信凭欄與隱之交談，且曰：蹔送塔過東海，旬日而還。數日，隱之歸揚州，卽往謁信。信曰：記得海上相見時否？隱之了然省悟。後數日，天火焚塔俱盡，白雨傾澍，傍有草堂，一無所損。由是觀之，東海人見永寧塔不謬矣。
釋辛七師者，不顯出家之號，時姓氏行次呼之，既熟人耳，更無别召體焉，實陝人也。始爲兒時，甚聞謹肅，不嘗狎弄，少卽老成。其父爲陝郡守，觀七師之作爲，謂其母曰：是子非常兒孺，善宜護養之。年甫十歲，逈知佛法可以宗尚，凡經卷冥然分其此華此梵，都不緣師教。及鐘荼蓼，陟屺之痛愈深，雖親屬勸勉，益加柴毁。先是郡城南有瓦窰七所，一日哀號之際，發狂遁去，其家僮輩躡迹尋之。見其入窰竈中端坐，身有奇光，燦若金色。家僮驚，就問無言，懼而徒步。次窺一窰，復見七師，同前相狀。如是歷徧七窰，一一見其端坐發光。是以陝服之人重之若神，遇之羅拜焉。
釋和和者，莫詳氏族本生。其爲僧也狂而不亂，愚而有知，罔測其由。發言多中，時號爲聖。安國寺中居住，出入無拘撿。見本寺修營殿閣未就，有越國公主降榮陽鄭萬鈞，雖琴瑟相諧，而數年無子。和因至公主家，鈞焚香灑掃以待之。主拜跪歸向，鈞祈告之曰：某自叨選尚，願得一子爲嗣，唯師能致之乎？和曰：易耳。但遺我三千疋絹，主當誕二男。鈞勤重如聽佛語，出絹如所求施之。和取付脩寺殿閣功德主。乃曰：主有娠矣，吾令二天人下爲公主作兒。所憂者公主不能併妊二子乎？爲㝈乳包羞耳。吾俾其同年而前後誕之。果如其言，歲初年末，各生之矣。長曰潛耀，次曰晦明，皆美丈夫，後博涉成事焉。京邑之間傳楊沸渭，量其位地，不可輕議哉。
釋廣陵大師者，維楊人也，不言法名，淮海之閒，競呼廣陵大師也。形質寢陋，性多桀黠，真率之狀，與屠沽輩相類，止沙門形異耳。好嗜酒啖肉，常衣繐裘，厚重可知，盛暑亦不蹔脱，蚤虱聚其上。僑寓孝感寺，獨一室，每夕闔扉而寢，率以爲常。或狂悖性發，則屠犬彘，日聚惡少鬭敺，或醉卧道傍，揚民以是惡之。貞元中，有一少壯素以力聞，嘗一日少壯與人賭博，大師大怒，以手擊碎博𢩁。少壯笑曰：騃兒何敢逆壯士耶？大師且駡而唾其面，於是索少壯鬭擊，觀者圍帀千數。少壯爲大師所困，迸道而逃。自此人方知有神力焉。亦於稠人廣衆中自負其力，往往入闤闠閒剽奪人錢帛，市人皆畏其勇而莫敢拒。後有一耆年僧，召大師誡勑之曰：汝胡不謹守戒法，奈何食酒肉，屠犬豕，彊抄市人錢物，又與無賴子弟鬭競，不律儀甚，豈是僧人本事耶！一旦衆所不容，執見官吏，按法治之，何處逃隱？且深累佛法。大師怒色對之曰：蠅蚋徒喋羶腥，爾安知鴻鵠之志乎？然則我道非爾所知也。且我清中混外者，豈同爾齷齪無大度乎？耆年且不能屈。後一日自外來歸，入室閉户，有於門隙覘之。見大師坐席放神光，自眉間晃朗，照物洞然。觀者驚報，少頃寺僧奔至，瞻礼稱嘆，或有懺悔曾謗之者，或有彈指讚詠之者。明日群僧伺候大師出，焚香致禮。及開户，瞑目如入禪定，已長往矣。自此廣陵人寫貌供養，號之爲大師焉。
釋明瓚者，未知氏族生緣。初遊方詣嵩山，普寂盛行禪法，瓚往從焉。然則默證寂之心契，人罕推重。尋於衡岳閑居，衆僧營作，我則晏如，縱被詆訶，殊無愧耻，時目之懶瓚也。一説伊僧差越等夷，或隨衆齋飡，或以瓦釜煑土而食，云是彌陀佛應身，未知何證驗之？一云好食僧之殘食，故殘也。或隨逐之，則時出言語，皆契佛理，事迹難知。天寶初，至南岳寺執役，晝專一寺之工，夜止羣牛之下，曾無倦也。如是經二十年。
相國鄴公李泌避崔李之害，隱南岳而潛察瓚所爲，曰：非常人也。聽其中宵梵唄，響徹山谷。李公情頗知音，能辯休戚，謂瓚曰經音悽愴而後喜悦，必謫墯之人時將去矣。候中夜，李公潛往謁焉，望席門自贊而拜。瓚大詬，仰空而唾曰：是將賊我。李愈加鄭重，唯拜而已。瓚正發牛糞火，出芋啗之，良久乃曰：可以席地。取所啗芋之半以授焉。李跪捧盡食而謝。謂李公曰：慎勿多言，領取十年宰相。李拜而退。
居一月，刺史祭岳，修道路極嚴。忽中夜風雷，而一峯頽下，其緣山蹬道爲大石所攔，乃以數牛縻絆而挽之，又以數百人鼓噪以推之，物力竭而石愈固，更無他術。瓚曰：奚用如許繁爲？我始去之。衆皆大笑，瓚遂履石而動，忽轉盤而下，聲若震雷。山路既開，衆僧礼而踴躍，一郡呼爲至聖，太守奉如神明。瓚悄然乃懷去意。寺外虎豹忽爾成羣，日有殺傷，無由禁止。瓚曰：授我一小箠，爲爾驅除。衆曰：大石猶可推，虎豹當易制。遂與之荆梃，皆躡後以觀之。出門，見一虎銜之而去。瓚既去矣，虎亦絶蹤矣。
李鄴公於天寶末，肅宗北巡，至靈武卽位，遣使訪召。會泌自嵩穎奔赴行在所。帝喜用之，俾掌樞務，權逾宰相，判廣平王府司馬事。肅宗曰：卿爲朕師友。今父子三人資卿道義。尋爲崔圓、李輔國害其能，泌懼，乞遊衡岳，詔許之。絶粒數年，遂見瓚焉。後終居相位，一如瓚之懸記矣。勑謚大明禪師，塔存嶽中云。
釋待駕，俗姓王氏，金水縣人也。冲孺出家，作爲詭異，其父立名待駕，當天寶末也。練行精進，時號頭陀。及玄宗巡幸，果自詣府剃䰂爲僧，至是待駕得度，其言信矣。駕去縣邑二十里，開逕芟茅，獨居山頂，後成一寺。此山絶多靈跡，初名石城，迨明皇至劒門，山神見形迎駕，稱姓李氏，勑賜與玄孫之稱。後陟武擔東臺，遠望祥雲紫氣，盤結空界，問左右曰：此何處？對曰：名城山。乃悟山神扈衞之意，遂改雲頂爲慈雲寺也。駕後卒于此寺。
又福州楞伽寺釋懷一，景龍中鋭意於愛同寺東造精舍，相度地形，無水濟用，方拱手而去。忽山禽擊鬭於地，一異之，命工穴深尺餘，甘泉沸湧。此後伏臘而無加耗。寺中每有休咎，必暫減耗，候以知之，風俗謂之靈泉焉。以永泰二年歸寂，弟子超悟奏乞代宗題寺額。上首曰智恒，次行󲊰。越州刺史皇甫政爲碑紀德，襄州節度使于頔書焉。
釋懷道，邁德高情，慈忍濟物，思乎達法，恒爾遊方。凡遇通人，卑禮求益。及還鄉之日，礼佛勤劬，收舉坐具，獲珠一顆，後置於文殊塑像額心安之。其珠圓瑩，且異蚌胎。又冥然降舍利骨，尋分於南澗塔中。洎至德二年，令弟子僧常持法華經，不捨晝夜。俄有白㲲袈裟一領降於塔中，不知其來。此蓋道修練之心感于冥理也。後滑臺守李邕著碑文并書。
相次智恒繼居法華院，卽懷一弟子也。道行與師相埒。卒後禮部侍郎劉太真作碑頌，褚長文書。次有超悟、行弼，皆名望相齊，化于閩俗，無不重焉。
釋惠忠，俗姓王，潤州上元人也。初在母孕，忽遇異僧，謂曰：所生貴子，當爲天人矣。誕育已來，不食葷腥，有異常童。稟性敦厚。年二十三，以經業見度，卽神龍元年也。遂配莊嚴寺，志節高簡，爲時輩所推。聞牛頭山威禪師襲達磨蹤，得佛法印，遂造山礼謁。威見忠，乃曰：山主來矣。因爲説法，頓悟上乘。威既得人，如老氏之逢尹喜，乃命入室付法傳燈，并委山門之事，遂出鄽聚。忠卽繼踵兹峯，夙夜精勵。常頭陀山澤，飲泉藉草，一食延時，每用一鐺，衆味同煑。用畢懸於樹杪。方復繩牀晏坐，終日如杌，衣不易時，寒暑一納，積四十年，遂彰靈應非一。州牧明賢，頻詣山禮謁，再請至郡，施化道俗。天寶初年始出止莊嚴。忠以爲梁朝舊寺，莊嚴最盛，今已歲古凋殘，興懷修葺。遂於殿東擬創法堂，先有古木，鵲巢其頂，工人將欲伐之。忠曰：且止，待鵲移去，始當伐之。因至樹祝曰：此地造堂，當速移去。言畢，其鵲競銜柴遷寓他樹。合郭道俗觀者如堵，莫不嘆異。又立基未定，忽有二神人爲上其處，因乃定焉。雖汲引無廢，神曠不撓，四方之侣，相依日至。以大曆三年山門石室前有忠挂衣藤，是歲盛夏忽然枯悴。靈芝仙菌，且不復生。至九月，忠演法高座，無故水出遶座而轉。至四年六月十五日，集衆布薩，至晚乃命侍者剃髮浴軀。是夜瑞雲覆刹，天樂聞空，十六朝怡然坐化。時風雨震蕩，樹木摧折，和州延祚寺僧徒其夕咸見白虹直東西，貫于山中，鳥獸哀鳴，林壑巖間哭聲數日方止。岳牧韋公損聞而哀愴，遣使贈賻，并令上元令劉君備威儀送歸山。于時炎蒸，至七月七，天降雨絶凉。八日神柩出，纖塵不飛。又有群鶴徘徊轝上，送至山門。瘞後數日，墳内放光，照于山林。五年春，依外國法荼毗，獲舍利不可勝計，圓細如珠，光彩瑩徹。遠近道俗有恨無所剋獲，咸於焚身處煨燼中至求，凡百千人，皆得舍利。故知法身圓應，感物無窮，聖力潜通，光騰千古。門人起木塔。春秋八十七矣。身逾七尺，霜眉徑寸，儀容殊偉，鷰頷龍腮，神氣孤拔，色如金聚，含光玉潤，若梵僧。所居帳幃弗張，蚊蚋不犯。曾居蘭若幽栖，松竹深邃，嘗有虎鹿並各産子，馴遶人室，曾無懼色。
開元二十七年，上元令長孫遂初脱略異聞，躬造山詢驗。及到山半，猛虎當路瓟吼，遂乃驚怖，莫知所爲。忠聞出林曉喻，虎因寢聲，伏于林中。遂恐懾，合掌礼謝而迴。忠又向吴郡，具戒院中有凌霄藤，盛夏萎悴，人擬伐之。威大師曰：勿翦。惠忠還日，其藤更生。人不之信，及秋，忠還，其藤重茂矣。又昔有供僧穀倉在莊，夜有強盗來竊之，虎乃吼唤逐之。盗弃負器而逃。其類夥多，良難驟述。
忠著見性序及行路難，精旨妙密，盛行于世。
又鄴中釋圓寂，氏族生地俱不可尋。初從嵩山見老安禪師，道契相符，莫測涯岸。以高宗咸亨二年生，計終歲已一百有奇年矣。襄州節度使嚴綬，傾心供養，亦號無生和尚焉。
釋惠秀，俗姓李氏，今東京陳留人也。出離塵垢，慕尚逍遥。初以戒律飾躬，後以禪定爲務。於荆郢之地，參問祖師，既了安然，迴依洛邑天宫寺也。屬則天頻幸神都，而秀道聲聞于后聽，屢詔入禮重，其於懸記未然事，合同符契。長安中往資聖寺，唱道化人，翕然歸向。忽誡禪院弟子，令滅燈燭。有白秀曰：長明燈可留。亦令滅之。因説火災難測，不可不備，云：嘗有寺家，不備火燭，佛殿被焚。又有一寺，鍾樓遭𤑔。又有一寺，經藏煨燼，殊可痛惜。時衆不喻其旨。至夜遺火佛殿，鐘樓經藏三所悉成灰炭。方知秀預知垂警。又玄宗在潞邸時，曾與諸王俱詣問法，從容留施一笛。玄宗出去，秀召弟子曰：謹掌此笛，後有要時，當獻上也。及受睿宗傳禪，弟子達摩等方悟其言，取笛以進。帝悦先知，迴賜豐厚。
秀偶示微疾，告誡門人，奄然歸寂。享年一百歲。燕國公張説素所歸心，送瘞龍門山，道俗數千人奔會悲悼焉。
釋惟忠，少孺爲僧，勵精自行，在乎群等，莫不宗焉。出家法定寺，本是後漢永平中佛法始流中國便有，置德淨伽藍，神光屢現。至宋釋惠持自廬阜辭遠公法兄，誓化岷蜀。屬譙縱不道，令數輩操刃欲屠持。持乃彈指，其衆驚奔僵仆。隋開皇四年改名法定焉。寺有彌勒聖像。唐武德中忽有枯查沿江而至，夜發光明，因雕作像首。貞觀中竇軌爲長史劒門，佛首光見引達于府。竇公令人迎取，數百人亦不能勝。乃令祝之，任欲何往，遂言：可就法定否？乃一人能舉。竇遂造佛身，長史高士廉蓋殿以安之。後有僧汎愛樹其浮圖，而獲一巨蟹，身足二尺餘。是塔頗多靈異，人或將酒肉乘醉詣聖佛前，立見災禍矣。忠於天寶中於寺，愈加精苦。無何，塔爲霆震，拔其塔心柱出外，忽有小木承代之意，衆咸怪之，罔測厥由。忠乃叩搕於聖彌勒像，告訴天龍合加畏重，何輒震擊，奪塔心柱邪？是知庶女叫而雷擊景公臺，誠有所感。一日迅雷烈風，還同前震。覆覩之，乃龍神送舊柱，安置如故。當其易柱，陰雲四合，有四神人以身扶翼，立與塔齊。忠之感物也若此。會昌坼寺之前，舍利七粒出相輪上，白光蒲空，向西飛去蜀，皆所目覩。將倒之時，赤光見于半天焉。又此寺有大棗樹，將毁寺之年，其樹枯瘁。及大中再置，其棗重榮也。忠後終于寺。
釋處寂，俗姓周氏，蜀人也。師事寳修禪師，服勤寡慾，與物無競。雅通玄奥，居山北，行杜多行。天后聞焉，詔入内，賜摩納僧伽梨，辭乞歸山。涉四十年，足不到聚落。坐一胡牀，宴默不寐。常有虎蹲伏座下，如家畜類。資民所重，學其道者臻萃。由是頗形奇異，如無相大師自新羅國將來謁詵禪師，寂預誡衆曰：外來之賓明日當見矣。宜灑掃以待之。明日，果有海東賓至也。
開元初，新除太守王曄，本黄冠也，景雲中曾立少功，刺于是郡，終於釋子苞藏禍心。上任處分，令境内應是沙門追集。唯寂久不下山，或勸寂往參，免爲厲階。寂謂弟子曰：汝雖出家，猶未識業，吾之未死，王曄其如吾何？迨乎王公上官三日，緇徒畢至。或曰：唯處寂篾視藩侯，弗來致賀。曄微怒也，屈諸僧，升廳坐已，將啓怒端，問寂違拒之由，愠色悖興，僧皆股慄。曄俄然仆地，左右扶掖歸宅，至廳事後屏樹，如被摑頰之聲，禺中氣絶。自此人謂爲妄欲加諸道人，一至於此。
寂以開元二十二年正月示滅，享年八十七。資中至今崇仰焉。
釋無著，永嘉人也，識度寬明，秉橾貞確。留神大道，約志遊方，抵于京師雲華寺，就澄觀法師研習華嚴之教。凡諸經論，志極旁通，然於華藏海，終誓遨遊。以大曆二年入五臺山，肆欲觀聖人之境界。五月，到華嚴寺挂錫，始於堂中啜茶。見老僧寢陋，據北牀。問曰：子從南方來，還賫數珠請看。著乃躬度之。迴視之間，失僧之所。于時神情𢠵怳，疑喜交生，曰：昔僧明入此，覩石臼木杵，後得入聖寺獲見聖賢。我願止此，其爲快乎！次由般若經樓見吉祥鳥羽毛蒨絢，雙飛于頂上，望東北鼓翼而去。明日有白光兩穗，入户悠颺，少頃而滅。同房僧法等見而驚怪，言曰：此何祥也？願期再現，斷衆生疑。尋覩光如前。因往金剛窟，望中致禮，方坐假寐，聞叱牛三聲云：飲水。一翁古貌瓌形，服麤短褐，曳麻屨，巾裹甚異。著乃迎執其手，問從何來？翁曰：山外求粮用來。居在何地？云：求粮用在臺山。翻質著云：師何戾止？答曰：聞此有金剛窟，故來隨喜。翁曰：師困耶？答曰：否。曰：既不困憊，何輒睡乎？著曰：凡夫昬沉，胡可怪哉？曰：師若昬沉，可去啜煑荈乎？翁指東北，見精舍相距數步餘翁牽牛前行，著躡躅而隨。至寺門，唤均提三聲，童子譍唯開闔，年可十四五，垂髮齊眉，衣褐襦。牽牛入寺，見其地盡是瑠璃，堂舍廊廡皆耀金色。其間華靡，非人間之制度。翁踞白牙牀，指錦墩揖著坐。童子捧二甌茶，對飲畢。擎玳瑁器，滿中酥酪，各賦一匙。著咽之，如有所證，神府明豁，悟宿事焉。翁曰：師出家來，何營何慮乎？答曰：有修無證，大小二乘，染指而已。曰：未知初出家時求何心？著云：求大乘菩提心。曰：師以初心修卽得。又問齒臘幾何？三十一矣。翁云：師之純淑，年三十八則其福根荄殖此地而榮茂歟？且徐徐下山，好尋道路，勿傷厥足。吾年老朽，從山外來，困極欲偃息也。著請寓一宵可乎？曰：不可。緣師有兩伴相隨，今夜不見師歸，憂愁曷已？此乃師有執情在。著曰：瞿曇弟子有何執處？雖然有伴，不顧戀他。又問：持三衣否？曰：受戒已來持之。曰：此是封執處。著曰：亦有聖教在。若許住宿，心念捨之。脱有強緣，佛故聽許。曰：若依小乘，無難不得捨衣。宜從急護。翁拂襟投袂而作，著亦趨行。翁曰：聽吾宣偈；一念淨心是菩提，勝造恒沙七寶塔。寶塔究盡碎爲塵，一念淨心成正覺。著俯聽凝神，謝曰：蒙宣密偈，若飲醍醐。容入智門，敢忘指決。丈人可謂知言，銘刻心府。翁唤均提可送師去。臨行拊背曰：好去。著再折腰，與童子駢肩齊步，至金剛窟前，問童子：此何伽藍，不懸題額？童子指金剛窟反問著云：伊何窟乎？曰：先代相傳，名金剛窟童子曰：金剛下有何字？著惟忖少選曰：金剛下有般若。童子唍爾，適入者般若寺也。著擕童子手，揖顧而别。童子瞠目視著，如欲吐辭。著曰：送我，可以言代縞帶與玉玦乎？童子遂宣偈㖟云：面上無瞋供養具，口裏無瞋吐妙香，心裏無瞋是珍寶，無染無垢是真常。偈終，恍惚之間，童子及聖寺俱滅，唯見山林土石。悢悢盈懷，歔欷不已，歎曰：緒言餘論，若笙鏞之末響，猶在乎耳。諦觀山翁立處，有白雲苒苒湧起，去地尋常許，變成五色雲霓，上有大聖乘師子而諸菩薩圍遶。食頃，東方白雲一段，漸遮菩薩面，羣像與雲偕滅。著倐見汾州菩提寺主僧修政等六人，相將還至窟前，作礼。忽聞山石振吼，聲如霹靂，諸僧奔走。良久，寂無所覩。著遂陳遭遇，六人悔責不見聖容，咫尺緜邈，知罪障之屏翳歟！著遂隱此山而終。元和中門人文一追述焉。
釋普化，不知何許人也。受性殊常，且多真率，作爲簡放，言語不拘。躬事盤山積禪師，密密指教，深入堂奥，誡令保任，而發狂悖。嘗與臨濟玄公相見，乃對之以之驢鳴，旁侍無不哂笑。有時歌舞，或卽悲號。人或接之，千變萬態，略無恒度。一日，擎挾棺木巡街，侚户告辭云：普化明日死去。時視之知不可訾。趙人相率隨送出城東門，而揚言曰：今日葬，不合青烏。經二日出南門，人亦隨送，又曰：明日方吉。如是西門北門，出而還返，人煩意怠。一旦坐于郊野，如入禪定焉。禪宗有著述者，以其發言先覺，排普化爲散聖科目中，言非正員也矣。
釋大川，不知何許人也，沉默自居，節操彌厲。戒無竁穴，言不浪施。於漢州棲賢寺行四聖種法，克苦既增，川也其樂也泄泄。緜竹之人無夙少，率皆宗奉。及乎終也，卧于寺外，白衣具牀榻，相率舁歸寺中，務營喪禮。方當屍舉，無何雙鹿引前若騶導焉。始履門閾，寺額奮然隕地，遠近驚歎。又此山靈異，不容麤鄙。有僧深藏者，不謹愿，多所違犯。神人擲于山下可七里許，唯傷足指。從此無不悛革守戒者。大歷初北山變成黄金色，上有樓閣，菩薩行道。斯須之間，萬形千狀。川素居此寺，與地俱靈，留影供養，如事靈祠焉。
次閩城法烱者，未詳何許人也，行頭陀法，克苦克勤，激勸閩人，辭氣剛直。聞海壇練門江内有巨鐘，相傳云昔有人往廣州慕鑄，信鼓巨艦至此，忽值風濤沉溺。每月望日，其潮大至，水退，其蒱牢乃出，可容一人從中穿過，約其周圍徑一丈餘。大歷中烱欲出此鐘，先於開元寺設大會齋誦呪，令一小僧詣龍宫乞鐘於人世，擊扣以警晨昏。小僧見海神，曰：我惜以鎮海。别與小珠三顆爲信，當爾時小僧有如夢覺，珠在手焉。
釋難陀者，華言喜也，未詳種姓何國人乎。其爲人也，詭異不倫，恭慢無定。當建中年中，無何至于岷蜀，時張魏公延賞之任成都，喜自言我得如幻三昧，嘗入水不濡，投火無灼，能變金石，化現無窮。初入蜀，與三少尼俱行，或大醉狂歌，或聚衆説法，戍將深惡之，亟令擒捉。喜被捉隨至，乃曰：貧道寄迹僧門，别有藥術。因指三尼曰：此皆妙於歌舞。戍將乃重之，遂留連爲置酒肉，夜宴，與之飲唱。乃假襦袴巾櫛，三尼各施粉黛，並皆列坐，含睇調笑，逸態絶世。飲欲半酣，喜謂尼曰：可爲押衙蹋舞乎？因徐進對舞，曳練迴雪，迅起摩趺，伎又絶倫。良久曲終而舞不已，喜乃咄曰：婦女風邪？喜忽起取戍將刀，衆謂酒狂，坐者悉皆驚走。遂斫三尼頭，皆踣於地，血及數丈。戍將大驚，呼左右縛喜。喜笑曰：無草草也。徐舉三尼，乃筇竹杖也，血乃向來所飲之酒耳。喜又却坐飲宴，别使人斷其頭，釘兩耳柱上，皆無血污。身卽坐於席上，酒巡到卽瀉入斷處，面色亦赤，而口能歌舞，手復擊掌應節。及宴散，其身自起，就柱取頭安之，輒無瘢痕。時時言人吉凶事，多是謎語，過後方悟。成都有人供養，數日，喜忽不欲住，乃閉關留之。喜卽入壁縫中，及牽之漸入，唯餘袈裟角，逡巡不見。來日見壁盡僧影，其狀如日色，隔日漸落。經七日，空有墨迹。至八日，墨迹已滅。有人早見喜已在彭州界。後終不知所之。
釋玄宗，姓吴氏，永嘉人也。少時出塵，氣度寬裕，於本部永定山寶壽院依常静爲師。照得戒已還，諸方遊學，抵江陵謁朗禪師門，若真金之就冶焉。決了疑貳，復振錫他行。見紫金山悦可自心，留行禪觀。此山先多虎暴，或噬行商，或傷樵子。避苛政者，哭婦堪哀。從宗卜居，哮㘚絶迹，自迩入山者無憚矣。一日，禪徒擁集，見一老父趨及座前，拜跪勤恪。宗問：子何人邪？答云：我本虎也，在此山中，食啖衆生。因大師化此，冥迴我心，得脱業軀，已生天道，故來報謝。折旋之頃，了無所見。以大歷二年囑别門徒，溘然化矣。春秋八十六，二月入塔，立碑存焉。
釋廣敷，俗姓鄭，南燕人也。少依京望大德思浩下，承乎法訓。登戒畢，遊嵩、少、兩京，遇神會禪師，大明玄旨。至宜春陽歧山挂錫，是中峯巒積翠，洞穴涉幽，芝菌之苗，參于草卉。敷終日瞑目，木食度辰。時有峩冠羽帔，馭鶴驂鸞者，始則年往倐來，後則登庵造膝。其仙客所到，必輕雲薄霧，隨步而至。擁從者天丁力士令遠去，對晤談論移晷。其後道化既成，於貞元元年三月四日入滅，春秋九十一云。
釋圓震姓陳，中山人也。少警寤而尚學，入庠序，研究五經。倐遇雲遊沙門寓宵，其父爲州衙吏，酷有道心，留是僧供施。震禮奉其僧，聽其談道，頗覺入神。捨儒典，披釋經，頓辭所愛，往白磁山，礼智幽爲師受教。後遇荷澤禪師得法，隱南陽烏牙山。先是山中多巨蛇，澤穴有毒龍，鄉人患之。及震居此，二物潛蹤。曾有一人形服且異，致拜乃曰：我在此已二百歲，今感無心之化，絶慮之修，吾曹冥感超昇，可非師之力歟！貞元六年終，享齡八十六，弟子奉全身入塔焉。
釋地藏，姓金氏，新羅國王之支屬也。慈心而貌惡，穎悟天然。七尺成軀，頂聳奇，骨特高，才力可敵十夫。嘗自誨曰：六籍寰中，三清術内，唯第一義與方寸合。于時落髮涉海，捨舟而徒，振錫觀方，邂逅至池陽，覩九子山焉。心甚樂之，乃逕造其峯，得谷中之地，面陽而寬平。其土黑壤，其泉滑甘，巖棲磵汲，趣爾度日。藏嘗爲毒螫，端坐無念。俄有美婦人作礼饋藥云：小兒無知，願出泉以補過。言訖不見，視坐左右間潗㵫然，時謂爲九子山神爲湧泉資用也。其山天寶中李白遊此，號爲九華焉。俗傳山神，婦女也。其峯多冒雲霧，罕曾露頂歟。藏素願持四大部經，遂下山至南陵，有信士爲繕寫，得以歸山。
至德年初，有諸葛節率村父自麓登高，深極無人，雲日鮮明，居唯藏孤然閉月石室。其房有折足鼎，鼎中白土和少米，烹而食之。羣老驚歎曰：和尚如斯苦行，我曹山下列居之咎耳。相與同構禪宇，不累載而成大伽藍。建中初張公嚴典是邦，仰藏之高風，因移舊額奏置寺焉。本國聞之，率以渡海相尋，其徒且多，無以資歲。藏乃發石得土，其色青白，不磣如麵，而供衆食。其衆請法以資神，不以食而養命。南方號爲枯槁衆，莫不宗仰。龍潭之側有白墡硎，取之無盡。以貞元十九年夏，忽召衆告别，罔知攸往。但聞山嗚石隕，扣鐘嘶嗄，加趺而滅。春秋九十九。其屍坐於函中，洎三稔開將入塔，顔貌如生，舉舁之動骨節，若撼金鏁焉。乃立小浮圖于南臺，是藏宴坐之地也。時徵士右拾遺費冠卿序事存焉。大中中僧應物亦紀其德哉。
釋神暄，俗姓留，建陽人也。幼而沈静，非問不言。客遊婺女，入開元寺，志願出家焉。無何，本郡太守入寺訪其師，見暄神彩朗練。太守善相人也，顧之數四，且曰：是子真出塵之器，異日承受深法，千衆圍遶，必超上果，非凡氣也。乃誦七佛俱胝神呪，昏曉不絶。納戒畢，於金華山北洞，百家巖有石穴，暄居中止息，不構庵室，作露地頭陀，復無牀榻。然有神人吐紫色雲氣而高覆之。遐望冉冉，猶獨柱觀焉。其神人時來問道，拱手白暄曰：赤松洞之東峯有林泉卓異，師可居之否？暄隨請往住，數年越多徵瑞。貞元二年遇志賢禪師，問暄如此持誦，魔事必生。欲滅魔怨，須識身本。身本既真，無魔無佛，豁然開悟，理事俱成，神呪功倍。元和八年，范敭中丞知仰，遣使賫乳香氊罽器皿施暄，並迴施現前大衆。次中書舍人王仲請於大雲寺爲衆受菩薩戒。十二載，平昌孟簡尚書自會稽甄請，不赴。八月，俄迴舊山，人莫詳測。倐云示滅，春秋七十六。弟子建塔焉。
一云暄在金華山北，多寒少陽。神人問曰：師須何物？曰：吾在山之陰，苦於凜冽。神曰：小事耳。至夜聞喧闐之聲，明旦見一小峯移矣。
釋道行，姓楊，桂陽人也。自生已來，神府聰利，肌體冰雪如也。年甫十二，心誓慕道，於南岳般若道場受學，於鍾陵求訣，自默證法，號自在三昧。由此布納蒲鞵，用資殘息而已。就澧陽西南，伐木爲室，方丈而居，虎豹多伏於牀榻之間。後有賫材植，爲營堂宇，曾未浹旬，一皆周具。視之，寂無人焉，始知鬼神捨材輸力也。太守苦召居州治開元寺，未久。元和十五年終，年六十九，焚舍利建塔焉。
釋懷空，姓梁氏，閬州人也。幼適本州耆闍山廣福院削染。得戒之後，遊方慕學，於大寂禪法洗然明暢。後至彭城安豐山挂錫宴默，不數載間，成大伽藍。嘗有一僧乘空而至，遶垣牆不息。或躡蓮花，或時履地，人咸瞻覩。數日之後，礼辭空，且曰：我三五稔却來依附。言訖不見。空以興元元年滅度，春秋八十八。長慶元年二月，方遷入塔云。
釋圓觀，不知何許人也。居于洛宅，率性踈簡，或勤梵學，而好治生。獲田園之利，時謂之空門猗頓也。此外施爲絶異，且通音律，大曆末，與李源爲忘形之友。源父憕居守，天寶末陷於賊中，遂將家業捨入洛城北慧林寺，卽憕之别墅也；以爲公用無盡財也。但日給一器，隨僧衆飲食而已。如此三年，源好服食，忽約觀遊蜀青城、峨眉等山洞求藥。觀欲遊長安，由斜谷路。李欲自荆入峽，争此二途，半年未決。李曰：吾已不事王侯，行不願歷兩京道矣。觀曰：行無固必，請從子命。遂自荆上峽，行次南浦，泊舟，見數婦女絛達錦璫，負罌而汲。觀俛首而泣曰：某不欲經此者，恐見此婦人也。李曰：自上峽來，此徒不少，奚獨泣爲？觀曰：其孕婦王氏者，是某託身之所也。已逾三載，尚未解㝃，唯以吾未來故。今既見矣，命有所歸，釋氏所謂循環者也。請君用符呪遣其速生，且少留行舟，塟吾山谷。其家浴兒時，亦望君訪臨。若相顧一笑，是識認君也。後十二年當中秋月夜，專於錢塘天竺寺外，乃是與君相見之期也。李追悔此之一行，致觀到此，哀慟殆絶。召孕婦告以其事，婦人喜躍還。頃之，親族畢集，以枯魚濁酒饋于水濱。李往授符水。觀具其沐浴，新其衣裝。觀其死矣，孕婦生焉。李三日往看新兒，襁抱就明，果致一笑。李泣具告王氏。王氏厚塟觀。明日李迴棹歸慧林寺，詢問弟子，方知已理命矣。李常念杭州之約。至期，到天竺山寺，其夜桂魄皎然，忽聞葛洪井畔有牧童歌竹枝者，乘牛扣角，雙髻短衣，徐至寺前，乃觀也。李趨拜曰：觀公健否？曰：李公真信士。我與君殊途，慎勿相近。君俗緣未盡，但且勤修不墮，卽遂相見。李無由序語，望之澘然。觀又歌竹枝，杳褭前去，詞切調高，莫知所謂。歎曰：真得道之僧也！咫尺懸隔，聖凡路殊，諒有之乎？
初源忿父遇害賊庭，時方八歲，爲羣賊所虜，流浪南北，展轉人家，凡六七年，歸於近親。代宗聞之，授河府椽。源遂絶酒肉，不婚娶，不役僮僕，常依慧林寺，寓一室，隨僧齋食。先命穴其野以備終制，時時往眠其閒。至於榮辱是非，一皆均等也。時相國李公德裕表薦之，遂授諫議大夫。于時源已年八十餘矣，抗表不起。二年而卒，長慶二年也。
釋法藏，俗姓周氏，南康人也。穉齡爽俊，始研尋史籍，而於毉方明得其工巧，同支法存之妙用焉。有門僧卧疾，幾云不救，藏切脉處方，信宿平復。其僧多接談玄，自爾萌出塵之意。年已長矣，懇辭親，投本郡平田山寳積院從願師下受教，納戒。後遊謁大寂禪師，言喻若石之投水。翛然北下廬山登五老峯，愛其靈異，獨止寒林，采橡栗，掬溪澗，聊延形氣，而止數年。有二仙乘雲而來，終日談論，或留宵宿，或經月不來，或繼日而至。他人有見者，旁説不同。及乎學僧臻萃，全無蹤跡。又一日告辭藏云：且歸山去，師當好住。由是道且馨香，檀越共營一院。寳歷中示滅，年八十二。其年三月四日入塔云。
釋鑑空，俗姓齊，吴郡人也。少小苦貧，雖勤於學而寡記持。壯歲爲詩，不多靡麗。常困遊吴楚閒，已四五年矣。干謁侯伯，所潤無幾。錢或盈貫，則必病生，用罄方差。元和初遊錢塘，屬其荒儉，乃議求餐於天竺寺。至孤山寺西，餧甚不前，因臨流雪涕，悲吟數聲。俄有梵僧臨流而坐，顧空笑曰：法師秀才，旅遊滋味足未？空曰：旅遊滋味則已足矣。法師之呼，一何乖謬？蓋以空未爲僧時名君房也。梵僧曰：子不憶講法華經於同德寺乎？空曰：生身已四十五歲矣，盤桓吴楚閒，未嘗涉京口，又何洛中之説？僧曰：子應爲飢火所燒，不暇憶故事。遂探囊出一棗，大如拳許，曰：此吾國所産，食之者，上智知過去未來事，下智止於知前生事耳。空飢極食棗，掬泉飲之。忽欠呻，枕石而寢，頃刻乃悟，憶講經於同德寺如昨日焉。因增涕泣，問僧曰：震和尚安在？曰：專精未至，再爲蜀僧矣。今則斷攀緣也。神上人安在？曰：前願未滿。悟法師焉在？曰：豈不記香山石像前戲發大願乎？若不證無上菩提，必願爲赳赳貴臣。昨聞已得大將軍矣。當時雲水五人，惟吾得解脱，獨汝爲凍餒之士也。空泣曰：某四十許年日唯一餐，三十餘年擁一褐，浮俗之事決斷根源。何期福不完乎，坐於飢凍！僧曰：由師子座上廣説異端，使學空之人心生疑惑。戒珠曾缺，羶氣微存，聲渾響清，終不可致。質傴影曲，報應宜然。空曰：爲之奈何？僧曰：今日之事，吾無計矣。他生之事，警於吾子焉。乃探鉢囊取一鑑，背面皆瑩徹，謂空曰：要知貴賤之分，脩短之期，佛法興替，吾道盛衰，宜一鑒焉。空覽照久之，謝曰：報應之事，榮枯之理，謹知之矣。僧收鑑入囊，遂挈而去，行十餘步，旋失所在。空是夕投靈隱寺出家，受具足戒。後周遊名山，愈高苦節。大和元年詣洛陽，於龍門天竺寺遇河東柳珵，親説厥由向珵。珵聞空之説，事皆不常，且甚奇之。空曰：我生世七十有七，僧臘三十二，持鉢乞食，尚九年在世。吾捨世之日，佛法其衰乎？珵詰之，默然無答。乃索珵筆硯，題數行於經藏北垣而去。曰：興一沙衰恒河沙，兔而罝，犬而拏，牛虎相交與角牙，寶檀終不滅其華。
釋道行，姓梅氏，會稽人也。父爲越州衙吏。行弱齡知書，比成造秀。有僧分衞，行接之談道，頗精禪觀，遂求出家。至四明山保壽院智幽所，稟訓進脩，拾薪汲水。後遊南岳，聞江西大寂道化，往親附焉。思養聖胎，見羅浮奇異，高三千丈，有七十石室，七十二長溪。仙人仙禽，玉樹朱草，生于上，半入海中。行居于石室，默爾安禪。然或山精水怪，往往驚鳴，行視之蔑如也。有老人容貌端正，衣冠華楚，再拜稽顙云：我居此中僅二百載，今因師住，冥感匪躬，逍遥脱苦，歸人趣受樂矣。其感物多此類也。寶曆九載疾終，春秋九十五。其年九月十八日入塔焉。
釋普滿者，未知何許人也。於汾晉閒，所爲率意，不拘僧體，或歌或哭，莫喻其旨。以言斥事，往必有徵，故時人以強練萬迴待之。或入稽胡，激勸修善，至有罷弋獵者。建中初，於潞州佛舍中題詩數篇而亡去。所記者云：此水連涇水，雙朱血滿川。青牛將赤虎，還號太平年。題後，人莫能知。至朱泚爲涇源叛徒推擁，駕幸奉天。于時天下徵兵，關輔賊據，圍逼連戰，人方解悟。此水者，泚也。涇水者，涇州來兵始亂也。雙朱，泚與淊也。青牛者，興元元年乙丑。乙木青也。丑，牛也。其年改元貞元，至二年丙寅，丙火赤也，寅虎也，至是賊始平，故曰還號太平年也。
釋些些師，又名青者，蓋是不與人交狎，口自言些些，故號之矣。德宗朝，於渚宫遊，衣服零洛，狀極憨癡，而善歌河滿子。縱肆所爲，故無定檢。嘗遇醉伍伯，伯於塗中辱之，抑令唱歌。些便揚音揭調，詞中皆訐伍伯從前陰私惡迹，人所未聞事。伍伯慙惶，旁聽之者知是聖僧，拜跪悔過焉。貞元初，多入市肆，聚羣小隨逐，楚人以興笑本矣。後不測其終。
次有僧憨狂，遊行無度。每斷中，唯食麻油幾升。如見巨器盛施之，則喜。荆渚一家特召啜麻膏，是日又在湖南齋，分身應供，號食油師焉。
釋義師者，不知何許人也。狀類風狂，語言倒亂。貞元初，巡吴苑乞丐，事多先覺，人以此疑之。市肆中百姓屋數閒，義師輒操斧斫劑其簷，禁之不止。其人素知其神異，禮白之曰：弟子藉此生活，無壞我屋。迴顧曰：汝惜乎？投斧而去。其夜市火連莚而燎，唯所截簷屋數閒存焉。好止廢寺中，無冬夏常積聚壞旛蓋、木佛像，悉代薪炭。又於煨火燒炙鯉魚，而多跳躍，灰坌彌漫。撫掌大笑，不具匕筯而食。面垢不靧，靧之輒陰雨，吴人以爲占候。及將死也，飲灰汁數十斛，乃念佛而坐，士庶觀之，滿七日而死。時盛暑，色不變，支不摧。百姓舁出郊外焚之。
又京兆安國寺僧事迹不常，熟地而燒木佛。所言人事，必無虚發。此亦不測之僧也。
復次京師永壽寺釋證智，不詳生族。貞元中於京寺多發神異，而衆罔知。或晝在張瀆蘭若治田，夜歸寺中。其蘭若在漢陰金州，相距京甸七百里焉。時號智禪師，比之長足安、法雲公也，皆能致遠於瞬息閒，道家謂之縮地脉而能陟遐矣。若於色塵作神變，雖遠而近也。
次薦福寺老僧，專務誦持，罕有閒缺，言未兆事，來如目擊。大和初，相國韋公處厚好重空門，逐月别召名德僧食。老僧見韋新登庸，曰：大奇，相公得如此好滅度處。人皆不喻，後因奏對於文宗御前，疾作，僵仆殿階，及扶舁出殿門，氣已絶矣。方驗老僧言，死在内殿中，故云好滅度處。卽開成中也。後不知其終。
釋神鑒，姓韓氏，潯陽人也。穉歲淳静，而不雜群童。父爲齊安掾，且歸心釋氏，嘗於廨署陳像設，命僧徒讚唄揚音，法樂俱作。鑒則喜色盈顔，隨僧不捨，求願出家。父母無計阻之，潛投東林寺貞素律師下修學。後講通大湼槃經義，乃南格豫章，參大寂禪師。續於懷安西北山居焉。是山先是猛獸旁午，率多作害。從鑒居之，虎災弭息，遠近稱之。忽有戴平幘男子，望法座致礼勤重，倐爾無蹤。七日後有冠裳宛異者，於方丈前升空宣言曰：此大師者，真法寶也。開人天眼目，故來報之。其徒聞見，知鑒道高。會昌四年入滅，八月十五日藏之于塔。凡得道之人，地神報空神，展轉至于有頂，於斯見矣。
釋清觀，字明中，臨海人也，姓屈氏。初誕彌，手足指閒有幕蹼屬相著焉，佛經所謂綱漫相也。迨爲童孺，神俊挺然，乃有出塵之志。遂詣國清寺，投元璋律師執侍缾鉢，非父母不沮之，若迦樓羅鳥啄幾萬重圍矣。年十八，納形俱法，良由善根深殖，悟解天然，台嶺教文，洞明三觀，兼得深定，神異通感，皆莫我知。少覽百家，彌通三教。仍善屬文，長於詩筆。凡其邦伯輶軒，皆響風造謁，觀則持重若嚴君焉。見則畏伏，秖就凡杖以待貴士。或施財寶，皆迴入常住，罄無私畜。或曰：貴人所施皆充别施，何不己用耶？對曰：恨未能捨頭目，況世財乎？大中初，天下寺刹中興，觀入京請大鐘歸寺鳴擊，并重懸勑額，則集賢院學士柳公權書題也。柳復有詩序，送其東歸。復請藏經歸寺。大中癸酉，江表薦饑，殍踣相望，觀遂併糧食施之。
又山僧物外度荒，自入室禪定，謂弟子曰：汝如不死，至禾黍熟時，當以磬引我出。果如其言，明歲方從定起矣。
一旦溪南人命觀齋食，可去寺二十里餘。其夜溪澗泛溢，無人可渡，謂觀不來。頃尅而至，且無淹濕，作用可知也，人皆異之。遠近瞻礼，日别盈滿，喧擾可猒，乃逃往翠屏山蘭若獨棲。續天台山衆列請爲僧正，乃佯狂隱晦。州牧杜雄遂奏昭宗宣賜紫衣，觀聞之，若愁思不樂。後無疾而終焉。
釋希運，閩人也。年及就傅，鄉校推其慧利。乃割愛投高安黄蘗山寺出家。迨成長也，身量減王商裁一尺所，額間隆起，號爲肉珠。然倜儻不羇，人莫輕測。而乃觀方入天台，偶逢一僧偕行，言笑自若。運偷窺之，其目時閃爍，爛然射人。相比而行，截路巨磎，泛泛湧溢，如是捐笠倚杖而止。其僧督運渡去，乃強激發之曰：師要渡自渡。言訖，其僧褰衣躡波，若履平陸，曾無沾濕，已到他岸矣。迴顧招手曰：渡來。運戟手訶曰：咄，自了漢，早知必斮汝脛。其僧歎曰：真大乘法器，我所不及。縱能傷我，只取辱焉。少頃不見。運𢠵怳自失。及薄遊京闕，分衞及一家門，屏樹之後聞一姥曰：太無猒乎？運曰：主不慁賓，何無猒之有？姥召入，施食訖。姥曰：五障之身忝嘗禮惠忠國師來。勸師可往尋百丈山禪師所，惜巍巍乎堂堂乎真大乘器也。運念受二過，記莂攸同，乃還洪井見海禪師，開了心趣，聲價彌高。徇命居黄蘗精舍，昇平相裴公休欽重躬謁，有詩贈焉。曾傳達士心中印額有圓珠七尺身。挂錫十年棲蜀水，浮盃今日渡漳濱。一千龍象隨高步，萬里香花結勝因。願欲事師爲弟子，不知將法付何人！則裴相得法，出運之門。以大中中終于所住寺，勑謚斷際禪師，塔名廣業，語録而行于世。
釋神英，罔知姓氏，滄州人也。宿緣悟道，丱歲從師，諷誦精勤，日夜匪懈。年當應法受具，後乃仗錫萍遊，尋訪知識。早通玄話，兼擅論經，相次參神會禪師，謂英曰：汝於五臺山有緣，速宜往彼瞻禮文殊，兼訪遺跡。既承指授，以開元四年六月中旬到山瞻禮，於僧厨止泊。一日，食畢遊於西林，忽見一院題曰法華。英遂入中，見多寶塔一座，暐曄繁華，如法華經説同也。其四門玉石功德，細妙光彩，神工罕測。後面有護國仁王樓，上有玉石文殊、普賢之像。前有三門一十三間，内門兩畔，有行宫道場，是文殊普賢儀仗。三門外狀臺山十寺，杳然物外，觀瞻浩蕩，神情恍𢠵。英試出院，又見衆僧且非恒所見者，而多詭異。疑預未決，遂出門東行，可三十步，忽聞閉户鏗然，迴目視之，了無一物。英乃悲泣曰：此大聖警悟我邪！於此地必有緣矣。遂於髣髴多寶塔處結庵而止。乃發願曰：我依化院建置一所住持。日居月諸，信施如林，歸依者衆。遂召工匠，有高價者，誓不酬之。乃於易州千里取乎玉石，用造功德，細妙光瑩，功侔所見。其壁乃王府友吴道子之跡，六法絶妙，爲世所尚。此院前後工畢，因號法華耳。英説法住持，其齊整若剪裁焉。後無疾，召門人囑付而終，春秋七十五。今墳塔存矣。
釋牛雲，俗姓趙，鴈門人也。童蒙之歲有似神不足，遣入鄉校，終日不知一字。惟見僧尼，合掌有畏憚之貌。年甫十二，二親送往五臺華嚴寺善住閣院出家，礼淨覺爲師，每令負薪汲水。時衆輕其朴鈍，多以謔浪歸之。年滿受具，益難誦習。及年三十有六，乃言曰：我聞臺上恒有文殊現形。我今跣足而去，儻見文殊，惟求聰明，學誦經法耳。時冒寒雪，情無退屈，至東臺頂，見一老人然火而坐。雲問曰：如此雪寒，從何而來？老人曰：吾從川下來雲曰：從何道上，何無屨跡？曰：吾雪前來。老人却問雲曰：有何心願，犯雪徒跣而至，豈不苦也？雲曰：吾雖爲僧，自恨昏鈍，不能誦念經法。此來欲求見文殊，只乞聰明果報。老人曰：奇哉！又曰：此處不見文殊，更欲何之？雲曰：欲上北臺去。老人曰：吾意亦然。曰：請師先行。雲乃遊徧臺頂，告别老人，自西而去。薄暮，方到北臺，又見老人然火而坐，頗爲驚怪。問曰：適於東臺相别，爲何先至？老人曰：師不知要路，所以來遲。雲雖承此語，心乃猶豫，只此老人莫應文殊也？雲乃嗚足礼拜。老人曰：吾俗人也，不應作礼。唯貪設礼，情屬不移，良久，老人云：休礼，候吾入定，觀汝前身作何行業而昏鈍也。老人閉目，倐爾開顔語雲曰：汝前生爲牛來，因載藏經，今得爲僧而闇鈍耳。汝於龍堂邊取一钁來，與汝斸却心頭淤肉，即明快也。雲遂得钁度與。老人曰：汝但閉目，候吾教開即開。因閉目，次有似當心施钁，身無痛苦，心乃豁然，似闇室立於明燈，巨夜懸於圓月也。雲開目乃見老人現文殊像，語雲曰：汝自後誦念經法，歷耳無忘。又於華嚴寺澗東院大有因緣，無得退轉。雲乃行悲行泣，接足而礼，未舉頭頃，不見菩薩矣。
雲後下山，四支無損。凡曰經典，目所一覽，輒誦於口。明年夏五月，遶育王塔行道念經。至更初，乃見一道直光從北臺頂連瑞塔基，久而不散，於光明中現寶閣一所，前有金牌，題云善住。雲憶菩薩授記之言，依光中所現之閣而建置焉。道化施行，人咸貴重。於開元二十三年無疾而終，俗齡六十三，法臘四十四矣。雲名亡上字，承文殊記識本迹爲牛，故時號之焉。
釋道義，江東衢州人也。開元中至臺山，於清涼寺粥院居止，典座普請運柴，負重登高，頗有難色。義將竹鞋一緉轉貿人荷檐，因披三事納衣。東北而行，可五里來，於楞伽山下，逢一老僧，其貌古陋，引一童子名字覺一。老僧前行，童子呼請義東邊寺内啜茶去，乃相隨入寺，徧礼諸院。見大閣三層，上下九間，總如金色，閃爍其目。老僧令遣義早還所止，山寒難住。唯諾辭出寺，行及百步，廻顧唯是山林，乃知化寺也。却廻長安。大曆元載，具此事由奏寳應元聖文武皇帝，蒙勑置金閣寺，宣十節度助緣。遂召蓋造都料，一僧名純陀，爲度土木，造金閣一寺。陀元是西域那爛陀寺喜鵲院僧。寺成後，勑賜不空三藏焉。義不測其終。
釋法照，不知何許人也。大曆二年，棲止衡州雲峯寺，勤修不懈。於僧堂内粥鉢中，忽覩五彩祥雲，雲内現山寺。寺之東北五十里已來有山，山下有澗，澗北有石門，入可五里有寺，金牓題云大聖竹林寺。雖目擊分明，而心懷隕穫。他日齋時，還於鉢中五色雲内現其五臺諸寺，盡是金地，無有山林穢惡，純是池臺樓觀衆寶莊嚴，文殊一萬聖衆而處其中，又現諸佛淨國。食畢方滅，心疑未決。歸院問僧，還有曾遊五臺山已否？時有嘉延、曇暉二師言曾到，言與鉢内所見一皆符合，然尚未得臺山消息。暨四年夏，於衡州湖東寺内有高樓臺，九旬起五會念佛道場。六月二日未時，遥見祥雲彌覆臺寺，雲中有諸樓閣，閣中有數梵僧，各長丈許，執錫行道。衡州舉郭咸見彌陀佛與文殊、普賢一萬菩薩俱在此會，其身高大。見之者皆深泣血設礼，至酉方滅。照其日晚於道場外遇一老人，告照云：師先發願往金色世界，奉覲大聖，今何不去？照怪而答曰：時難路艱，何可往也？老人言：但亟去，道路固無留難。言訖不見。照驚入道場，重發誠願：夏滿約往前，任是火聚冰河，終無退衂。至八月十三日，於南嶽與同志數人惠然肯來，果無沮礙，則五年四月五日到五臺縣，遥見佛光寺南數道白光。六日到佛光寺，果如鉢中所見，略無差脱。其夜四更，見一道光從北山下來射照，照忙入堂内，乃問衆云：此何祥也？吉凶焉在？有僧答言：此大聖不思議光，常答有緣。照聞已，卽具威儀，尋光至寺東北五十里間果有山。山下有澗，澗北有一石門，見二青衣，可年八九歲，顔貌端正，立于門首，一稱善財，二曰難陀。相見歡喜，問訊設礼，引照入門，向北行五里已來，見一金門樓。漸至門所，乃是一寺。寺前有大金牓，題曰大聖竹林寺，一如鉢中所見者。方圓可二十里，一百二十院，皆有寶塔莊嚴，其地純是黄金，流渠花樹，充滿其中。照入寺至講堂中，見文殊在西，普賢在東，各據師子之座，説法之音，歷歷可聽。文殊左右菩薩萬餘，普賢亦無數菩薩圍繞。照至二賢前，作礼問言：末代凡夫，去聖時遥，知識轉劣，垢障尤深。佛性無由顯現，佛法浩瀚，未審修行於何法門，最爲其要？唯願大聖斷我疑網！文殊報言：汝今念佛，今正是時。諸修行門，無過念佛，供養三寶，福慧雙修，此之二門，最爲徑要。所以者何？我於過去劫中因觀佛故，因念佛故，因供養故，今得一切種智。是故一切諸法般若波羅蜜甚深禪定，乃至諸佛，皆從念佛而生。故知念佛，諸法之王，汝當常念無上法王，令無休息。照又問：當云何念？文殊言：此世界西有阿彌陀佛，彼佛願力不可思議，汝當繼念，令無間斷，命終之後，決定往生，永不退轉。説是語已，時二大聖各舒金手，摩照頂爲授記别：汝已念佛，故不久證無上正等菩提。若善男女等願疾成佛者，無過念佛，則能速證無上菩提。語已時二大聖互説伽陀。照聞已歡喜踊躍，疑網悉除。又更作礼，礼已合掌。文殊言：汝可往詣諸菩薩院，次第巡礼。授教已，次第瞻禮，遂至七寶果園，其果纔熟，其大如盌，便取食之。食已，身意泰然，造大聖前，作礼辭退。還見二青衣，送至門外。礼已舉頭，遂失所在，倍增悲感。乃立石記，至今存焉。復至四月八日，於華嚴寺西樓下安止。洎十三日，照與五十餘僧同往金剛窟，到無著見大聖處，虔心礼二十五佛名。照礼纔十徧，忽見其處廣博嚴淨，琉璃宫殿，文殊、普賢一萬菩薩及佛陀波利居在一處。照見已，惟自慶喜，隨衆歸寺。其夜三更，於華嚴院西樓上忽見寺東山半有五聖燈，其大方尺餘。照呪言請分百燈歸一畔，便分如願。重謂分爲千炬，言訖便分千數，行行相對，遍於山半。又更獨詣金剛窟所，願見大聖，三更盡到，見梵僧稱是佛陀波利，引之入聖寺，語在覺救傳。至十二月初，遂於華嚴寺華嚴院入念佛道場，絶粒要期，誓生淨土。至于七日初夜，正念佛時，又見一梵僧入乎道場，告云：汝所見臺山境界，何故不説？言訖不見。照疑此僧，亦擬不説。翌日申時，正念誦次，又見一梵僧年可八十，乃言照曰：師所見臺山靈異，胡不流布？普示衆生，令使見聞，發菩提心，獲大利樂乎？照曰：實無心祕蔽聖道，恐生疑謗，故所以不説。僧云：大聖文殊見在此山，尚招人謗，況汝所見境界，但使衆生見聞之者，發菩提心，作毒鼓緣耳。照聞斯語，便隨憶念録之。時江東釋慧從以大曆六年正月内與華嚴寺崇暉、明謙等三十餘人隨照至金剛窟所，親示般若院，立石標記。于時徒衆誠心瞻仰，悲喜未已，遂聞鐘聲，其音雅亮，節解分明。衆皆聞之，驚異尤甚，驗乎所見不虚，故書于屋壁，普使見聞，同發勝心，共期佛慧。自後照又依所見化竹林寺題額處，建寺一區，莊嚴精麗，便號竹林焉。
又大曆十二年九月十三日，照與弟子八人於東臺覩白光數四，次有異雲靉靆。雲開，見五色通身光，光内有圓光紅色，文殊乘青毛師子，衆皆明見，乃霏微下雪及五色圓光徧於山谷。其同見弟子，純一、惟秀、歸政智遠、沙彌惟英、優婆塞張希俊等。照後篤鞏其心，修練無曠，不知其終。絳州兵掾王士詹述聖寺記云。
釋常遇，俗姓陰，范陽人也，出家於燕北安集寺。襟懷灑落，道貌清奇，晦跡林泉，避脱聲利。大中四年，杖錫離燕，孤征朔雪，祁沍千里，徑涉五峯，詣華嚴寺菩薩堂，矚文殊睟容，施右手中指，沃以香膏，𤑔以星焰，光騰半日，怡顔宛然。次徧遊聖境，終始兩朞，其所覩祥瑞，不可勝紀。後至西臺，遇古聖跡曰祕魔巖，乃文殊降龍之處也。遇稽首之際，忽見輕雲金光，爛爛駭目，漸分雉堞，方勢如城，咸曰金色世界也。化事畢，復問其處，僧曰：是地古德嘗止，國贈金光照大師，名節孤峻，神異不測，載録圖記，人具爾瞻。遇悲喜交感，久而不已，始結茅兹地，滌慮澄神，入三摩呬多四十九日，鳥排花雨，人萃香雲，揚袂摳衣，歸依若市。乃剏興佛廟僧宇，十有七年不下山頂。日以九會雜花五部等法，翫味精課，不遺寸陰。覺聖力潛通，道出凡境，事或礼問，他見莫尋。士嚮庶歸，克念如聖。洎懿皇運末，遇易舊規，或拊掌大咍，或擊石異語，類不輕之海記，同楚客之佯狂。及禍發中原，寇盗交騁，夷撤宫壼，鑾輅蒙塵，因省師言，其若合契矣。時屬河東武皇遥嚮真德，就山致信。迨文德元年夏四月，命憲州刺史馬師素傳意邀請，遇曰：浮世之寵辱，我何累哉？堅拒遠徵，確乎不拔。以其年十月十八日，召門弟子曰：爾可檢護戒足，好住餘生，吾與汝決矣。言訖，儼然蟬蜕，俗歲七十二，僧夏五十一。門人太文等哀慟哽絶。龍紀初祀四月十八日闍維，獲設利羅凡數十粒。文公堅貯孝思，旌建靈塔，銜哀出入，投詣天府。武皇賵贈加等，文武崇烈，及嵐憲等州牧守，例刻清俸，俾助良因，建乎墳塔。卽以九月二十五日封窆基𡑞也。
釋永安，眉州洪雅人也。身裁么麽，面色黧䵟，言音鄙惡，而識量寬舒，大抵不可貲也。大中八年三月中，詣成都，云造謁府帥白公敏中，請奏寺額。以其足跋，肩輿而至，人皆未嘗見其登圊而旋溺也。故時呼爲無漏師，安置聖壽寺中且十日。白中令俾差僧五六，晝夜互守之而伺察焉。内外飲食，亦略同常人，而無解衣去二行之意，詳其十辰之積，便旋何所？畢不可知。司徒白公奏額到日，便辭歸眉郡。判官盧求見之，謂爲小沙彌耳。人云此師年已八十餘矣。
釋慧聞，信安人也。多勸勉檀那以福業爲最，常言未預聖位，於五道中流轉，非福何憑？嘗於瀫江鑄丈八金身像，州未聽許，銅何從致？且曰：待大施主。居無何，有清溪縣夫妻二人將嫁資鑑來捨，聞爲誓呪之曰：此鑑鼓鑄若當佛心前，乃是夫妻發心之至也。迨脱摹露像，果然鑑當佛心胸閒矣。又嘗往豫章勸化，獲黄金數鎰，俄遇賊劫掠。事急，遂投金水中曰：慮損君子福田，請自澇漉。捨聞，聞去，賊徒泳水求之，不得。及聞到州，金冥然已在其院中。若役人用匠，不避譏嫌。得物，見多自提，魚貫彘肩，飼工人焉。又山路虎豹，聞或逢之，將杖叩其腦曰：汝勿害人，吾造功德，何不入緣？明日，虎銜野猪投聞前，弭尾而去。凡舉事皆成，歸信如流，率多奇異焉。
釋無漏，姓金氏，新羅國王第三子也。本土以其地居嫡長，將立儲副，而漏幼慕延陵之讓，故願爲釋迦法王子耳。遂逃附海艦，達于華土。欲遊五竺，礼佛八塔，既度沙漠，涉于闐已西，至葱嶺之墟，入大伽藍，其中比丘皆不測之僧也。問漏攸往之意，未有奇節而詣天竺。僧曰：舊記無名，未可輙去，此有毒龍池，可往教化。如其有驗，方利涉也。漏依請登池岸，唯見一胡牀，乃據而坐，至夜將艾，霆雷交作，其怪物吐氣蓬勃，種種變現，眩曜無恒。漏瞑目不摇，譬如建木挺拔，豈微風可能傾動邪？持久乃有巨蛇驤首于膝上，漏悲憫之極，爲受三歸而去。復作老人形來致謝曰：蒙師度脱，義無久居。吾三日後捨鱗介苦，依得生勝處。此去南有磐石，是弟子捨形之所，亦望閑預相尋遺骸可矣。後見長偉而夭矯，僵于石上歟。寺僧咸默許之，又曰：必須願往天竺者，此有觀音聖像，禱無虚應，可祈告之。得吉祥兆，可去勿疑。漏乃立于像前，入於禪定，如是度四十九日，身嬰虚腫，略無傾倚。旋有鼠兒猶彈丸許，咋左脛，潰黄色薄膿，可累斗而愈。漏限滿獲應，群僧語之曰：觀師化緣，合在唐土，心存化物，所利滋多。足倦遊方，空加聞見，不可强化。師所知乎？漏意其賢聖之言，必無唐發。如是却廻，臨行謂漏曰：逢蘭卽住。所還之路，山名賀蘭，乃馮前記，遂入其中，得白草谷，結茅栖止。無何，安史兵亂，兩京版蕩，玄宗幸蜀，肅宗訓兵靈武。帝屢夢有金色人，念寶勝佛於御前。翌日，以夢中事問左右，或對曰：有沙門行迹不群，居于北山，兼恒誦此佛號。肅宗乃宣徵，不起，命朔方副元帥中書令郭子儀親往諭之，漏乃爰來。帝視之曰：真夢中人也。迨乎羯虜盪平，翠華旋復，置之内寺供養，諒乎猴輕金鏁，鳥厭雕籠，累上表章，願還舊隱。帝心眷重，答詔遲留，未遂歸山，俄云示滅焉。一日，忽於内門右闔之上化成雙足，形不及地者數尺。閽吏上奏，帝乘步輦親臨其所，得遺表，乞歸葬舊隱山之下。卽時依可，葬務官供。乃宣卸門扇，置之設奠，遣中使監護，鹵簿送導。先是漏行化多由懷遠縣，因置廨署，謂之下院。喪至此，神座不可輒舉，衆議移入，構别堂宇安之，則上元三年也。至今真體端然，曾無變壞，所卧中禁户扇，乃當時之現瑞者，存焉。
釋寶達者，不知何許人也，遁是名山，高乎道望，號刹利法師。以持密呪爲恒務。其院中有印沙牀、照佛鑑。往者浙江也，驚濤巨浪，爲害實深。其潮大至，則激射今湖上諸山焉。達哀其桑麻之地，悉變爲江，遂誦呪止濤神之患。一夜，江濤中有偉人，玄冠朱衣，導從甚繁而至，謂達曰：弟子是吴伍員復仇雪耻者，非他人也。師慈心爲物，員已聞命矣。言訖而滅。明日，寺僧怪問：昨夜車馬之喧爲誰？具言其事。其冥感神理，多此類也。自爾西岸沙漲彌年，還爲百姓殖利，時所推稱，翕然敷化。後罔知所終。
釋隱峯，俗姓鄧氏，建州邵武人也。稚歲憨狂，不侚父母之命，出家納法。後往觀方，見池陽南泉禪師，令取澡罐，提舉相應，爲願公所許焉，終認嗣馬禪師耳。峯元和中言游五臺山，路出淮西，屬吴元濟阻兵，違拒王命。官軍與賊遇，交鋒未決勝負。峯曰：我去解其殺戮。乃擲錫空中，飛身冉冉隨去，介兩軍陣過，戰士各觀僧飛騰，不覺抽戈匣刃焉。既而游徧靈跡，忽於金剛窟前倒立而死，亭亭然其直如植。時議靈穴之前，當舁就𤑔。屹定如山，併力不動，遠近瞻覩，驚歎希奇。峯有妹爲尼，入五臺，嗔目咄之曰：老兄疇昔爲不循法律，死且熒惑於人。時衆已知妹雖骨肉，豈敢擕貳，請從恒度，以手輕攘，僨然而仆。遂荼毗之，收舍利入塔，號鄧隱峯。遺一頌云：獨絃琴子爲君彈，松柏長青不怯寒。金礦相和性自别，任向君前試取看。
又漢州開化寺釋亡名，先因入寺，見瑞應交現，遂誓捨身，尅苦爲期。忽於殿中焚香次，俄覩地屋皆爲琉璃色，有菩薩乘五色雲下庭中曰：汝極堅至，必當得道，吾來證汝。亡名叩頭礼拜，斯須不見。寺僧至云學院内皆變琉璃色。嘆嗟不已。其僧復勤節行焉。
又鄧州有僧亡名，年且衰朽，游行穰、鄧州間，日食二鴙鳩，僧俗共非之。老僧終無避迴。嘗饌羞之次，有貧士求飡，分其二足與之食。食訖，老僧盥漱，雙鳩從口而出，一則能行，一則匍匐在地。貧士驚怪，亦吐其飰，其鳩二足復全。其僧實不食此禽。自爾衆人崇重，號曰南陽鴙鳩和尚也。有嘆之曰：昔青城山香闍梨飲酒啖肴，然後吐出，雞羊肉皆化作本形，飛鳴而入坑穴中，同也。
釋亡名者，不知何許人也，居襃城西數十里，號中梁山，數峯廻負，翠碧凝空，處于厥中。行終詭異，言語不常，恒見者弗驚，乍親者可怪。平常酷嗜酒而食肉，麤重公行，又綱任衆事，且多折中，僧亦畏焉，號爲上座。時群緇伍一皆倣習，唯此無懼。上座察知而興嘆曰：未住淨心地，何敢逆行？逆行非諸人境界。且世云金以火試，待吾一日一時試過。開成中忽作大餅，招集徒衆曰：與汝曹游尸陀林去。蓋城外山野多墳塚，人所棄屍於此，故云也。上座踞地舒餅裹腐爛死屍，向口便啖，俊快之狀頗嘉，同游諸僧皆掩鼻唾地而走。上座大叫曰：汝等能餧此肉，方可餧他肉也已。自此緇徒警悟，化成精苦焉。遠近歸信。時右僕射柳仲郢任梁府，親往礼重。終時云年可八九十。真影存于山寺。至今梁、益、三輔閒止呼爲興元上座云。奇蹤異迹不少，未極詳焉。
釋文爽，不詳姓氏、何許人也。早解塵纓，抉開愛網，從師問道，天然不睡。縱困憊之極，亦唯趺坐，此行長坐頭陀也。後獨棲丘隴間，霖雨浹旬，旁無童侍，有蛇入爽手中蟠屈。時有人召齋，彼怪至時不赴，主重來請，見蛇，驚懼失聲，蛇乃徐徐而下。固命往食，爽辭過中不食。終夕，翌日有狼呀張其口，奮躍欲噬咋之狀者三，爽憫其飢火所熬，復自念曰：穢囊無悋施汝一飡，願疾成堅固之身。汝受吾施，同歸善會。斯須，狼乃弭耳而退。及乎卒日，空中鐘磬交響，遲久方息。門徒鄉人聚送殯之。爾日有幡數十口蔽空前導，異香普熏，舉衆悲嘆，如失恃怙焉。
釋本淨者，未詳何許人也。道氣高抗，人覩肅然。響閩嶺多禪宗知識，故歷參之。聞長溪縣霍童山多神仙洞府，乃經中所謂天冠菩薩領徒侣居此説華嚴性海法。采樵者多聞天樂異香，鳥獸之瑞。然山中不容凡惡，故多被斥逐。淨入山結茅爲室，有石穴謂之毒窟。淨居于穴側，其龍夭矯而出，變現無恒，遂呼召之而馴擾焉。又諸猛虎横路爲害，採樵者不敢深入，淨撫其頭，誡約丁寧，弭耳而去。嘗清宵，有九人冠幘袴褶稱寄宿，盡納諸庵内。明旦告辭，偕化爲鶴，鳴唳空中而去。淨罔知其終也。
釋法江者，江東人也，來遊岷蜀，居于法聚寺。寺卽隋蜀王秀之造也。寺内有仁壽中文帝樹舍利塔。江以慈憫爲懷，多逆知其來，言無少悮。嘗在房中謂門人曰：外有萬餘人，盡戴帽形且攣䠰，從吾乞救。汝速出寺外求之。不見人物，弟子怪師之言何其倒亂。徙倚之間，有數十人荷檐竹器中螺子至，江曰：此之是歟？命取錢贖之，投于水中矣。
又長安大興善寺，本隋舍衞寺也，至唐先天中火災，殿宇蕩然，唯遺基耳。明慶中東明觀道士李榮者，本巴西人也，好事薄徒，多與釋子争競優劣。榮來玄都觀，因率黄冠指其灰燼而嘲之曰：道善何曾善？言興且不興。如來燒赤盡，唯有一群僧。僧中有憤其異宗譏誚者，急募勸重新締構，復廣於前。十二畝之地，化緣雖日盈千萬，計未能成。僧衆搔首躇蹰，未知何理克成。忽有一僧，衣服麤弊，形容憔悴，負一破囊入緣，言速了佛殿，步驟而去。啓視之，則黄金也，校耒之一千兩矣。時人奇之，由此檀施日繁，殿速成矣。
釋羅僧者，蜀聖寺中得果位人也。嘗寢疾於五臺山，同會僧人俱不測也，而瞻視之，曾無怠慢。將及九旬而病愈，臨訣之際曰：深感所苦，而煩看視，今遂平復，由師之力。我住在劒外九隴郡之茶籠山爾。異日遊方，無忘相訪也。暮歲而至蜀，歷訪群峯，徧訊老樵輩，且曰未嘗聞兹山名。乃嘆曰：噫，病禪之妄也？將廻，遇山童曰：某是彼巖之聚沙者。卽前導而去，俄覩殿塔儼空，房廊環肅，果值昔之卧病者，迎門敘故。日將暮矣，而謂之曰：兹寺非得漏盡通不能至此。爾以我宿緣一諧遘止。言寄宵乎，斯爲未可。爾其克勤修證，至此胡難？乃命舊童送師歸去。其僧廻望，但見巖壁峭峻，杉檜莽蒼而已。則開成中也。時悟達國師知玄著傳之。次得僧可思，尤閑地理，命爲玄作他日安塋兆之地，得景丹前峯，其山若雉堞狀，雖高低起伏，而中砥平。俄有里人耆老曰：古相傳云茶籠山矣。
釋契此者，不詳氏族，或云四明人也。形裁腲脮，蹙頞皤腹，言語無恒，寢卧隨處。常以杖荷布囊入鄽肆，見物則乞，至于䤈醬魚葅，纔接入口，分少許入囊，號爲長汀子布袋師也。曾於雪中卧，而身上無雪，人以此奇之。有偈云：彌勒真彌勒，時人皆不識等句。人言慈氏垂迹也。又於大橋上立，或問：和尚在此何爲？曰：我在此覓人。常就人乞啜，其店則物售。袋囊中皆百一供身具也。示人吉凶，必現相表兆。亢陽，卽曳高齒木屐，市橋上豎膝而眠。水潦，則係濕草屨。人以此驗知。以天復中終于奉川，鄉邑共埋之。後有他州見此公，亦荷布袋行。江浙之間多圖畫其像焉。
釋智𧦪，不知何許人也。少而英偉，長勤梵學，凡諸經論，一聽入神。其所講宣也，音辯瀏亮。每臨臺座，自謂超絶。所患者聽衆無幾。虞其以水傳器，器器不空，繄我獨無，乃辜佛意。遂負箱帙徧歷名山，以詢智者。末至衡岳寺，憩息月餘。嘗於寺閑齋，獨自尋繹疏義，復自咎責曰：所解義理，莫違聖意乎？沈思兀然，偶舉首見老僧振錫而入，曰：師讀何經論？窮何義理？𧦪疑其名岳之内，車轍原中，羅漢混凡，曾何可測？乃自述本緣，因加悔責。又曰：儻蒙賢達指南，請受甘心，鈐口結舌，不復開演矣。老僧笑曰：師識至廣，豈不知此義？大聖猶不能度無緣之人，況其初心乎？師只是與衆生無緣耳。𧦪曰：豈終世若此乎？老僧曰：吾試爲爾結緣。遂問𧦪今有幾貲糧耶？𧦪曰：自北徂南，裂裳裹足，已經萬里，所賫皆罄竭矣。見受時九條衣而已。老僧曰：只此可矣。必宜鬻之，以所易之直，皆作麋餅、油食之調。𧦪如言作之，約數十人食，遂相與至埛野之中，散掇餅餌，焚香長跪呪曰：今日食我施者，願當來之世與我爲法屬，我當教之，得至菩提。言訖，烏鳥亂下啄拾。地上螻螘蠅蠁莫徵其數。老僧曰：爾後二十年，方可歸開法席。今且周遊，未宜講説也。言訖而去。𧦪由是精進道力，不倦研摩，義味滋多，志在傳授。至二十年，却歸河北，盛化鄴中，聽衆盈千數人，皆年二十已來，其老者無二三人焉。
釋甯師者，歧陽人也，亡其名，時以姓呼之耳。往來無恒止，出處如常僧。昭宗卽位初年，居山寺中，忽暴終，安卧體暖，忽忽如爛寢焉。僧徒環守，不敢殯歛。三日而蘇，衆驚奔問之。曰：我爲冥司追攝，初見一判官云：和尚壽在而無禄。乃召吏，語之與撿覆。吏曰：只有乾荷葉三石。因令注於簿。又命一人引之巡歷觀遊去。乃入一門，見數殿各有牓。於是徙步至一殿，署云李克用。於牖閒窺有一黑龍，眇一目，中立鐵柱，連鏁縶維之。次一殿署曰朱全忠，乃青鞟白額虎，鏁繫如初，而前有食噉人血狼籍之狀。次署曰王建，黄金牀上卧一白兔焉。次署曰李茂貞，具冠冕如王者，左右數侍女焉。次署曰楊行密，窻牖庳黑，不能細瞻。問使者曰：此諸怪狀者何邪？曰：將來王者也。旁廂數殿，望之黯黯，使者不容。引去，還至本所判官廳事，謂使者曰：好送師廻，但多轉念功德經。甯問曰：孰是功德經？曰：金剛般若是歟！此經冥閒濟拔，功力無比。及乎蘇醒，四顧久之，乃述前事。聞者駭然，遂聞于官。後歧帥怪宏迂而妄，都不之信。厥後茂貞果封秦王。李克用枉濫殺戮，號獨眼龍也。朱氏革于唐命，殘害安忍，傅翼擇肉，非虎而何？蜀王建屬兔，阻兵自固。天祐丁卯，僭僞號以金飾牀也。諸皆符合。甯自此每斷中，唯荷葉湯而已。其諸食饌，逆口不飡。秦隴之人往往請甯入冥，預言吉凶，更無蹉跌。或請齋，争辦浄池嫩荷，號爲入冥和尚，終于歧下。
釋如敏，閩人也。始見安禪師，遂盛化嶺外，誠多異迹。其爲人也，寬綽純篤，無故寡言，深憫迷愚，率行激勸。劉氏偏霸番禺，每迎召敏入請問，多逆知其來，驗同合契。廣主奕世奉以周旋，時時禮見，有疑不決，直往詢訪。敏亦無嫌忌，啓發口占，然皆准的，時謂之爲乞願，乃私署爲知聖大師。初敏以一苦行爲侍者，頗副心意，呼之曰所由也。一日，隨登山脊閒，却之，潛令下山，迴顧見敏入地焉。苦行隱草中覆其形，久伺之乃出，往迎之，問曰：師焉往乎？曰：吾與山王有舊，邀命言話來。如是時或亡者，乃穴地而出，嚴誡之曰：所由無宜外説，洩吾閑務。後終于住院，全身不散。喪塔官供，今號靈樹禪師真身塔，是歟！
釋全宰，姓沈氏，錢塘人也。孩抱之間，不喜葷血，其母累覩善徵，勸投徑山法濟大師削染。及修禪觀，亭亭高竦，不雜風塵，慕十二頭陀以飾其行，諺曰宰道者焉。迨乎諸方參請，得石霜禪師印證，密加保任，入天台山闇巖以永其志也。伊巖與寒山子所隱對峙，皆魑魅木怪所叢萃其閒。宰之居也二十餘年，惡鳥革音，山精讓窟。其出入經行，鬼神執役，或掃其路，或侍其旁，或代汲泉，或供采果，時時人見，宰未嘗言。後天成五年，徑山禪侣往迎歸鎮國院居，終于出家本院焉。
釋懷濬者，不知何許人。其爲僧也，憨而且狂，乃逆知未兆之事，其應如神。乾寧中，無何至巴東。濬且能草聖，筆法天然，或於寺觀店肆壁書佛經道法，以至歌詩鄙俚之詞，靡不集其筆端矣。與之語，阿唯而已。里人以神聖待之。刺史于公患其惑衆，繫獄詰之，乃以詩通狀辭，意在閩川之西東，然章句靡麗，州將異而釋之。又詳其旨，疑在海中，得非杯渡之流乎？行旅經過，必維舟而謁焉，辯其上下峽之吉凶，貿易經求物之利鈍。客子懇祈，唯書三五行，終不明言，其事微密驗。時荆南大校周崇賓謁之，書遺曰：付皇都勘。爾後入貢，因王師南討，遂縶南府，終就戮也。押牙孫道能謁之，書字曰付竹林寺。其年物故，營葬於古竹林寺基也。皇甫鉉知州，乃畫一人荷校，一女子在旁。尋爲取民家女，遭訟，錮身入府矣。有穆昭嗣者，波斯種也，幼好藥術，隨父謁之，乃畫道士乘雲提一匏壺，書云指揮使高某牒衙推，穆生後以毉術有効，南平王高從誨令其去道從儒，簡授攝府衙推。屬王師伐荆州，濬乃爲詩上南平王曰：馬頭漸入揚州路，親眷應須洗眼看。是年高氏輸誠於淮海，遂解重圍。其他異跡多此類也。嘗一日題庭前巴蕉葉云：今日還債業，州縣無更勘窮。往來多見，殊不介意。忽爲人所害，身首異處，刺史爲其荼毗焉。
釋行遵，福州閩王王氏之仲子。後唐莊宗卽位，入洛進方物，因留京邸。同光末，會明宗將入，兵亂相仍，乃自翦飾，變服爲僧，竄身巴蜀。逮晉開運中狀貌若七十餘，然壯力不衰。或詢其年臘，則必杜默。於閬中寓光國禪院，院徒以律法住持，人不之知遵之能否。有李氏子家命齋，飲噉之次，欻起出門叫噪，若有所責。謂李曰：今夜有火，自東南至于西北街，鄰居咸令備之。是夕果然煨燼無遺。衆聚問其故，曰：昨一婦女衣紅秉炬而過，老僧恨追不及耳。又於趙法曹家，指桃樹下云：有如許錢。不言其數，趙乃召人發之，畚鍤方興，適遇客至，爲家僮所取。喧喧之際，盡化爲青泥。人各争得百餘，後圬墁之，門壁壞，往往而有焉。遵或經人塚墓，知其家吉凶。至於風角鳥獸，聞見之閒，預言災福，後必契合，故州閭遠近，咸以預言用爲口實。終于晉安玉山，緇徒爲其荼毗焉。
釋亡名，不知何許人也。觀方問道，不憚艱辛。勝境名山，必約巡訪矣。天福中，至襄州禪院挂錫，與一僧循良守法，同九旬禁足。其人庠序言多詭激，稱名曰法本，朝昏共處，心雅相於，若久要之法屬焉。法本云：出家習學，卽在鄴都西山竹林寺。寺前有石柱，他日有暇，必請相訪。其僧追念前約，因往尋問。洎至山下村中，投一蘭若止宿，問彼僧曰：此去竹林寺近遠？僧乃遥指孤峯之側曰：彼處是也。古老相傳，昔聖賢所居之地，今但有名存耳，故無精廬淨舍立佛安僧之所也。僧疑之，詰旦而往，既覩竹叢，叢中果有石柱，茫然不知其涯涘。僧憶法本臨别之言，但扣其柱，卽見其人。遂以小杖擊柱數聲，乃覺風雲四起，咫尺莫窺，俄爾豁開，樓臺對聳，身在三門之下。逡巡，法本自内而出，見之甚喜。問南中之舊事，説襄鄧之土風，乃引度重門，升祕殿，領參尊宿，若綱任焉。顧問再三，法本曰：早年襄陽同時禁足，曾期相訪，故及山門也。尊宿曰：善。可飯後請出，在此無座。言無凡僧之位次也。食畢，法本送至三門相别。既而天地昏暗，不知所向。頃之，宛在竹叢石柱之側，餘並莫覩。其僧出述其事，罔知伊僧其終焉。
釋狂僧者，晉開運中徧於邑下乞石礦灰，日夜驅荷入大、小留二山中，謂行人鄉叟曰：要造宫闕。然莫之測也，皆謂爲風狂，有何准據？如是運至數千石，封閉甚固。其後鄉人不意此僧絶乎蹤跡。屬乾祐初，漢祖既入今東京卽位，不逾年而崩。當是時也，詔卜睿陵於大留山下，計慮者云：甎瓦數百萬，此山之内可陶而燒。其如礦灰烏可得乎？俄有里胥曰：此地元有僧積藏灰可數千石，准用應足。按行使山陵畢，用無孑遺，其僧也非狂，由此方證之矣。
又鎮州釋曹和尚者，恒陽人也，不常居處，言語糾紛。敗襦穿屨，垢面黯膚，號風狂散逸之倫也。齊趙人皆不測，而多重旃。或召食，食畢默然而去，其狀猶不醉而怒歟？府帥安重榮作鎮數年，諷軍吏州民例請朝廷立德政碑。碑石將樹之日，其狀屹然。曹和尚指之大笑曰：立不得，立不得。人皆相目失色，主者驅逐，曹猶口不絶聲焉。至重榮潛萌不軌，秣馬利兵，垂將作逆，朝廷討滅，碑尋毁之。凡所指斥，猶響答聲也。後不測所終。
釋僧緘者，俗名緘也，姓王氏，京兆人。少而察慧，辭氣絶羣。大中十一年，杜審權下對策成事祕書監馮涓卽同年也。乾符中，巢寇充斥，隨流避亂。至渚宫投中令成汭，汭攻淮海，不利，遂削髮出家。屬雷滿據荆州，襄州趙凝攻破之。梁祖遣高季昌誅滅焉，江陵遂屬高氏。緘避地夔峽間。後唐同光三年入蜀，尋訪馮涓，已死矣。遂居淨衆寺，而髭髮皓然，且面色紅潤，逍遥然，人不測其情僞。有華陽進士王處厚者，乙卯歲於僞蜀落第，則周顯德二年也，入寺寫憂於松竹閒，見緘。緘曰：得非王處厚乎？處厚驚曰：未嘗相狎，何遽呼耶？緘曰：偶知耳。遂説本唐文宗大和初生，止今一百三十餘載矣。處厚曰：某身跡奚若？子將來之事極於明年。而今而後，事可知矣。意言蜀將亡也。囑令勿洩。明日再尋，杳沉聲跡。一日，復扣關自來云：暫去礼峨眉，結夏於黑水方還。緘於案頭拈文卷覽之，則處厚府試賦藁，曰：考乎真僞，非君燭下之文。何多誑乎？遂探懷抽賦藁示之，此豈非程試真本乎？處厚驚竦不已，乃曰：僕試後偶加潤色，用補燭下倉卒之過也。師何從得是本也？緘曰：非但一賦，君平生所作之者，皆貯之矣。明日訪之，携處厚入寺之北隅，同謁故太尉豳公杜琮之祠坐於西廡下，俄有數吏服色庬雜，自堂宇閒綴行而出，降階再拜。緘曰：新官在此，便可庭參。處厚惶懅而作。緘曰：此輩將爲君之驅策，又何懼乎？寧知泰山舉君爲司命否？仍以夙負壯圖，未酬前志，請候登第後施行。復檢官禄簿，見來春一牓人數已定，君亦預其閒，斯乃陰注陽受也。策人世之名，食幽府之禄，此陽注陰受也。處厚震駭，不知所裁，但問明年及第人姓名爲誰耶？緘索紙筆，立書一短封與之，誡之嚴密藏之，脱洩，禍不旋踵。須臾吏散。緘携手出廟，及瞑而去。至春試罷，緘來處厚家，留一簡云：暫還弊廬，無復再面也。後往寺僧堂中問之，已他適矣。乃坼短封視之，但書四句云周成同成，二王殊名。王居一焉，百日爲程。及乎牓出，驗之有八士也。二王，處厚與王慎言也，王居一焉。惡其百日爲程，處厚唯狎同年，置酒高會，極遂性之歡。由是荒亂不起，是夜暴亡。同年皆夢處厚藍袍槐笏，驅殿而行。驗其策名之榮，止一百二十日也。詳其緘之生於文宗大和初也，成身在宣宗大中，王處厚遇之已一百三十餘歲也。
次僞王蜀城都大慈寺僧恒諷誦法華經，令人樂聞。時至分衞，取足而已。身微所苦，有示方藥。伊僧策杖入青城大面山採藥。沿溪越險，忽然雲霧四起，不知所適。有頃，見一翁，僧揖之，序寒暄，問何以至此！僧曰：爲采少藥也。翁曰：莊舍不遠，略迂神足，得否？僧曰：迷方失路，願隨居士。少頃雲散，見一宅宇陰森。既近，翁曰：且先報莊主人矣。僧入門覩事，皆非凡調。問曰：還齋否？曰：未食。焚香且覺非常鬱悖，請念所業經。其僧朗聲誦經，勉令誦徹部。所饋齋饌，皆大慈寺前食物。齋畢，青衣負竹器以香草薦之，乃施錢五貫，令師市胡餅之費。翁合掌送出。或問云：此孫思邈先生也。到寺已經月餘矣。其錢將入寺，則黄金貨泉也。王氏聞之，收金錢，别給錢五百貫。其僧散施之，將知仙民恒在名山。次嘉州羅目縣有訴孫山人賃驢不償直，乞追攝。問小童云：是孫思邈也。縣令驚怪，出錢代償。其人居山下，及出縣路，見孫公取錢二百以授之，曰：吾元伺汝於此，何遽怪乎？得金錢僧不知其終所。
釋師簡，姓趙氏，丹丘人也。弗循戒範，放肆恬然，擁破納衣，多誦詞偈。好懸記杭越間災福，初無信者，驗猶合符。於一行景淳，山經地理，别得徑門，常言昔泰山道辯相塚得術，餘無取焉。喜爲人遷山相塚，吉凶如其言。居無定所，多遊族姓家，言腹飢，便求雞肉餐。此外得美酒，啜數杯而去，初無言謝。然長於勒書，大字題牌，寺觀門額，書成相之，吉凶隨言，久近驗之。始居杭西湖旁院，無疾而終。後有行客自長沙市中見，携手話舊，寄言與崇壽院主，汝先負錢若干，今放汝我眠牀芻薦下層，有紙裹肉脯屑，必應腐敗，爲棄之。院僧依言，果然見之，因寫貌供養。簡曾言尖頭屋已後火化去。及州南塔戊午歲被天火𤑔之，應言無爽矣。
釋王羅漢者，不測之僧也。酷嗜彘肉，出言若風狂，後亦多驗云。嘗曝衣，有盗者將欲搴之，低頭佯睡。有物，人就之乞，終無吝色。及開寶初年六月内忽坐終，三日後漆布之，忽聞兩頰間鳴咤聲，皆云潰爛。夜寄夢與數人曰：布漆我昏悶，如何開焉？明日，召漆工剥起，肉色紅白，有圓粒舍利墮落，收而供養。至今肉身存于本寺。時僧正賛寧作碑紀異。漢南國王錢氏私易名爲密修神化尊者。
釋宗合，閩越人也，遊嶽泛湘，以求知識焉。其爲僧也，介立而寡慾，羣居終日，唯笑而已。南楚之人且多信重。後居延壽院，故諫議大夫賈公玼判軍府聞之，往謁見，言話不接。輿人議曰得道之人，豈入恒量度中耶？賈乃堅請往文殊院住持。爾日登座，聊舉禪要而散。明日，告衆曰：有故暫出，諸賢不宜留難。其裝束若行脚狀，渡彭蠡，至黄州驛前，屹然立終。遐邇奔競觀禮。時馬鋪使臣爲營喪務，造塔於立終處，則開寶二年也，今號真身院是歟。
又澠池大安寺釋道因，不知何許人也。遊處澠池、瀍、澗之間，自言：出家人守儉，則少干人。與畜類爲同行，則無是非盈耳。嘗養一烏犬，出入起卧，不相忘捨。每食以鐵鉢就火而炊，糜熟，與犬同食。或前或後，行止奇異，人莫能測。一旦僧亡，犬亦坐斃。今大安寺塑其像，而肉身兩存，開寶中也。洛下崇信，香花滿龕焉。
釋點點師者，不知何許人也。孟氏廣政中，隱邛南大邑山寺，多遊鄽肆中。雖事削染，恒若風狂。或與人接，必指點而言，故目是稱焉。有命齋食者，酒肉不間，率以爲常，俚人亦不之厭也。日之夕矣，乃市黄白麻紙筆墨，寘懷袖以歸。行數里，沈酣而至瞑矣。所居之室，雖有外户，且無四壁。入後闔扉，人不得造。初鄰僧小童，躡足伺之，見秉爥箕踞，陳紙筆於前，訶責大書，莫曉其文字。往往咄嗟如決斷處置。久之，明闇閒熟視閃爍，若有人森列狀如曹吏，則襦裳非世之服飾。觀者怖懼而退。詰旦，微詢其事，怒而弗答。居數載，邛笮之人咸神異之，後不知其終。
釋行滿者，萬州南浦人也。覉貫成童，厥性明黠，篤辭所親，求爲佛子。受戒方畢，聞重湖間。禪道隆盛，石霜之門，濟濟多士，遂往求解。屬諸禪師棄代，滿往像章，觀諸法席，既得安然。次聞天台靈聖之跡，由是結束遊之，悽華頂峯下智者院，知衆僧茶竈。見人怡懌，居幾十載，未覩其愠色。卧一土牀，空其下，燒糞掃而煖之。每日脱衣就牀，則蚤虱蟄蟄焉唼之，及餧飼得所，還著衣如故。或人潛捫其衣，蚤虱寂無蹤矣。先是居房檻外有巨松，横枝之上寄生小樹。每遇滿出坐也，其寄生木必嫋嫋而側，時謂此樹作礼茶頭也。或不信者，專伺滿出，則紛紛然。滿去，則屹立亭亭，更無動摇。雖隨衆食，量少分而止。四十年内，人未見其便溺。以開寶中預向人説我當行矣。令衆僧念文殊名號相助，默焉坐化，春秋年可八十餘。滿多作偈頌以唱道焉。
釋法圓，俗姓郝，真定元氏人也。宿殖之緣，出塵無滯。後唐長興二年，投本府觀音院勤勤誦習，師與落髮，間歲受滿足戒。後策杖負囊，巡礼諸方。至韶山挂錫，看大藏經焉。晉開運三載，却來本生地，寓天王院。越來年，契丹犯闕，戎王耶律德光迴至常山欒城而死。永康王兀谷代爲蕃國之主。時旋軍自鎮州董戎北返，留酋長麻答耶律解里守于下京，卽常山也。晉之臣寮兵士盡在斯矣。漢兒將帥謀逐醜虜，其計未決。兩分街巷，漢人在蕃之中者，蕃人先發，無少長皆被屠戮之。天王院八僧殊死，圓預其數也。其時見殺者尤衆。初圓引頸兩受刃，如擊木石然。圓呼曰：猛乞一劒。遂身首異處。至暮，圓如夢中忽覩晚照，亦微悟被戮，意之自謂死已。冥寞亦見日月，逡巡舉一臂試捫其頸，乃覺如故。再三疑之，不敢摇動，慮其分落也。又謂血凝所綴，重捫之，遶頸有痕，縫如線許大，終身如此。時城中既逐出蕃部，稍定，傍人扶起，詰朝歸院。院僧方將食粥，見圓，謂爲鬼物，一皆奔散。遲久，審得其實，喜言再生，遠迩觀礼，且歎希奇。常山之人競陳供施。圓自後復往諸方，居無定所。暨周顯德中，寓大名府成安縣卯齋院温尋藏教。以開寶六年，忽謂衆曰：人生虚幻，何能久長？物極則遷，生死湼槃，必無少别。遂不數日而長逝。黑白之衆，若喪所親。及送就荼毗日，感舍利若黍粟之皀粒焉。春秋七十四，法臘五十一。時范魯公質親問圓厥由，深加鄭重。再詢履行，則大藏經已兩過披讀矣。
又福州楞伽寺鑛師者，海壇戍卒之子。厥初母氏懷娠，冥然不喜葷胾。洎乎誕育，歧嶷異常，不嚌魚肉。年及八歲，甘嗜野菜，若鉏斶種者，卽言殺傷物命。每見家廚烹燀毛鱗，則手掬沙灰，投于爨鑊，貴其不食。自言：開元寺塔，隋朝中我造也。多説未萌事，後皆契合。便請出家，因披法服，頂有香氣，如𤑔沉檀，號爲聖僧。時侍御史皇甫政爲留後，請入府署，因作肉䭔子百數，唯一是素者，盤器交錯，悉陳于前，意驗其凡聖耳。鑛臨筵，徑拈素者啖之，餘者手拂而作。時皇甫部曲一皆驚歎。每出街巷，衆人圍遶。自言壽止十三，當定歸滅。至是果終。遂於寺前火化，傾城士女哭泣，依輪王法，樹浮圖焉。
復次唐開元中太原東北有李通玄者言是唐之帝胄，不知何王院之子孫。輕乎軒冕，尚彼林泉，舉動之間，不可量度。身長七尺餘，形貌紫色，眉長過目，髭鬢如畫，髮紺而螺旋，唇紅潤，齒密緻。戴樺皮冠，衣大布縫掖之制。腰不束帶，足不躡履，雖冬無皴󲊲之患，夏無垢汗之侵。放曠自得，靡所拘絆。而該博古今，洞精儒釋，發于辭氣，若鏗巨鐘。而傾心華藏，未始輟懷。每覽諸家疏義繁衍，學者窮年無功進取。開元七年春，賷新華嚴經，曳筇自定襄而至并部盂縣之西南同穎鄉大賢村高山奴家，止於偏房中造論，演暢華嚴，不出户庭，幾于三載。高與鄰里怪而不測。每日食棗十顆，栢葉餅一枚，餘無所須。其後移於南谷馬家古佛堂側，立小土屋，閑處宴息焉。高氏供棗餅亦至。嘗賷其論并經往韓氏莊，卽冠蓋村也。中路遇一虎，玄見之，撫其背，所負經論搭載去土龕中，其虎弭耳而去。其處無泉可汲用，會暴風雨，拔老松去，可百尺餘成池，約深丈許，其味香甘，至今呼爲長者泉。里人多因愆陽臨之，祈雨或多應焉。又造論之時，室無脂燭。每夜秉翰於口，兩角出白色光長尺餘，炳然通照，以爲恒矣。自到土龕，俄有二女子衣貲布，以白布爲慘頭，韶顔都雅，饋食一奩于龕前，玄食之而已。凡經五載，至於紙墨供送無虧，及論成亡矣。所造論四十卷，總括八十卷經之文義。次決疑論四卷，綰十會果因之玄要，列五十三位之法門。一日，鄉人聚飲酒之次，玄來謂之曰：汝等好住，吾今去矣。鄉人驚怪，謂爲他適。乃曰：吾終矣。皆悲泣戀慕，送至土龕，曰：去住常也。鄉人下坡，迴顧其處，雲霧昏暗，至子時儼然坐亡龕中，白色光從頂出，上徹太虚。卽開元十八年暮春二十八日也，報齡九十六。達旦，數人登山，見其龕室内蛇虺填滿，莫得而前。相與啓告，蛇虺交散。耆少追感，結輿迎于大山之北，甃石爲城而塟之。神福山逝多林蘭若方山是也。塟日，有二斑鹿、雙白鶴、雜類鳥獸，若悲戀之狀焉。大曆九年六月内，有僧廣超到蘭若收論二本，召書生就山繕寫，將入汾川流行。其論由兹而盛。至大中中，閩越僧志寧將論注於經下，成一百二十卷。論有會釋七卷，不入注文，亦寫附於初也。宋乾德丁卯歲，閩僧惠研重更條理，立名曰華嚴經合論，行於世，人所貴重焉。
論曰：丹成轉數，服則登仙。慧鍊功夫，驗之果證。若或名未標於籙籍，力未合於經王，烏以輕舉此身，出過凡世，徒秖眩曜肉眼，驚忙猿心。所謂釋氏之儔，高下異爾。亦乃譬同羣象也，牙能觝觸，鼻善卷舒，力却九牛，奔過駟馬矣。别有阿耨池岸、香醉山陰象，則鼓雙翼以飛騰，用七支而巧便，與夫海山之象，百倍絶倫，厥號藹羅伐拏，象中龍也。諒知沙門有所感通，斯之謂歟！若夫能感所通，則修行力至，必有天神給侍是也。能通所感，則我施神變，現示於他是也。能所俱感通，則二乘極果無不感通也。昔梁慧皎爲傳，創立神異一科，此唯該攝究極位之聖賢也。或資次徵祥，階降奇特，當收不盡，固有缺然。及乎宣師不相沿襲，乃釐革爲感通，蓋取諸感而遂通，通則智性，修則感歟，果乃通也。覈斯理長，無不包括，亦猶斑固增加九流，變書爲志同也。復譬聖人重卦，不亦愈於始畫者乎？然則前不仰觀俯察，後何變通？此非宣師之能，據嘉祥變例而能矣。原夫室静生虚白，心静則神通。儒玄所能，我道奚若？引發静慮，自在現前，法不喧囂，萬緣都泯。智門開處，六通由是生焉。動相滅時，五眼附兹照矣。目連運用，彰何第一之名？那律觀瞻，有是半頭之見。迷盧入其芥子，海水噏於毫端。不思議時，凡夫之心口兩喪；神通生處，諸佛之境界一如。復次，我教法中以信解修證爲准的。至若譯經傳法，生信也。義解習禪，悟解也。明律護法，修行也。神異感通，果證也。孰言像末無行果乎？亦從多分説也。秖如檀特刻杖，表侯景之西歸；河秃指天，知文襄之南面。光師入安樂之行，弟子證三昧之門。泗上僧伽，十九類身之應現；萬迴尊者，五千餘里之往來。諸方更有其異名，此刹彌觀其奇迹。難拘定態，莫檢恒形。從願海而起身，元惟智積；自意生而分質，素是康僧。岸覩菩薩之迎生，英致秦襄之就食。留年不測，示跡無方。或揚化於數朝，或受齡於三百。或令竈祠而墮，或得御笛而迴，珪戒嶽神，安救唐相。或漉龍貌而至，或擎鏁骨而征。入聖寺門，認諸葛亮。或神光出口，或怪物沈河。豐干識其文殊，無相免其任俠。夢送浮圖而渡海，身分窰窟以安禪。或放毫相之光，或令公主之誕，或獲珠之爍爍，或擾虎之眈眈。或記宰臣，或移巢鵲。壽過百歲，身隱五臺。或讖草書，或求聽衆。或隱形而留影，或見母而便生。或題異辭，或語虓獸。記韋公之滅度，驚張瀆之夜歸。不濡其服而渡溪，不泄其穢而恒食。或倒立而死，或直吐其鳩。或身首異處而還連，或半年坐亡而復起。若以法輪啓迪，多作沙門之形；設如異迹化成，或作老叟之貌。瘡痍可惡，疥癘堪嫌。或逆逜於恒流，或譸張於下類。伊皆難測，孰曰易知？將逆取順之由，反權合道之意耳。
或曰：感通之説近怪乎？對曰：怪則怪矣，在人倫之外也。苟近人情之怪，乃反常背道之徒歟！此之怪也，非心所測，非口所宣，能至其涯畔矣。令神仙鬼物皆怪者也。仙則修練成怪，鬼則自然爲怪，佛法中之怪則異於是。何耶？動經生劫，依正法而修致，自然顯無漏果位中之運用也。知此怪正怪也。在人情則謂之怪，在諸聖則謂之通。感而遂通，故目篇也。故智論云：以禪定力，服智慧藥。得其力已，遂化衆生，復置世界於一毛，凝海水爲五味，故曰緣法察境，唯寂乃照。始驗佛門龍象，間代一生，出而攝諸，不慙愧也矣。
釋僧藏者，西河人也。弱齡拔俗，氣茂神清，允迪循良，恪居下位。迨霑戒善，密護根塵。見仁祠必礼之，逢碩德則盡禮。苟遇僧俗施拜，乃俯僂而走，如迴避令長焉。若當衆務也，則同淨人，屈己猶臧獲焉。見他人故衣，則潛加澣濯，别事紐縫。至于炎暑，乃脱衣入草莽間，從蚊蚋䗈蛭唼齧，蠆芥血流，忍而汗洽。而恒念彌陀佛號，雖巧曆者不能定筭數矣。確志冥心，未嘗少缺。及預知報盡，謂瞻病者曰：山僧多幸，得諸天人次第來迎。藏又言：吾瞑目聞往淨土，聚諸上善人散花，方迴此耳。正當捨壽。合掌念佛，安然而終矣。
釋正壽者，不知何許人也。風儀峻整，節㮣高強，肩錫曳囊，宗師皆謁。然以因緣相扣，附麗有歸，於南塔慥禪師門，決開疑網，密修資益。後壽杜默于隨部山寺，人皆不識。
時譙王重福者，中宗次子也，神龍初韋庶人譖云與張易之兄弟構成重潤之罪，遷均州，刺史密加防守，不聽視事。韋后臨朝，添兵士捍衞。及韋氏被誅，睿宗卽位，轉集州刺史。未行，然忽忽不樂，而歸心於慥禪師，爲其造生藏塔，舉高七十尺，極爲宏壯。于時慥師疾已危篤，譙王使問師後孰繼高躅？慥曰：貧道有正壽在。王問諸僧：誰爲正壽？或曰：和尚有弟子在山，光迹韜晦。王遣使召到，壽白慥師曰：喜王爲檀越，其塔已成，某欲爲先試，得否？慥曰：善，爲吾試。是時壽攝衣合掌入塔，斂容瞑目，結加趺坐，便卽滅度，全身不散，時號爲試塔和尚。譙王聞已，歎嗟終日曰：弟子猶爾！乃别議改圖，爲慥禪師營構焉。
釋無染者，不委氏族何許人也。從中條山受業，講四分律、湼槃經、因明、百法論，善者從之。恒念：華嚴經至説諸菩薩住處東北方金色世界，文殊菩薩與一萬聖衆從昔已來止住其中而演説法，或現老人，或爲童子。近聞佛陀波利自西國來，不倦流沙，無辭雪嶺，而尋聖跡。高宗朝至臺山思量嶺，啓告扣礼，乃見老人，卽文殊也。利雖云面接，未決心疑，令知往西國取經，詣金剛窟，入文殊境界，於今不迴。古德既爾，吾豈無緣乎？
染乃從彼發跡，徧訪名公。或遇禪宗，窮乎理性。或經法席，探彼玄微。以貞元七年到臺山善住閣院。時有僧智頵爲臺山十寺都檢校，守僧長之初也。遂挂錫棲心，誓不出山。每念文殊化境，非凡者之可勝，豈宜懈怠？冬卽採薪供衆，夏卽跣足登遊，春秋不移，二十餘禩。前後七十餘徧，遊歷諸臺，覩化現金橋、寶塔、鍾磬、圓光，莫窮其際。且曰：松柏之鼠，不知堂密中有美樅乎？言更有愈於諸瑞，吾得少，未爲足也。最後於中臺東忽見一寺，額號福生，内有梵僧，數可萬計。染從頭礼拜，遞互慰勞，見文殊亦僧也，語染曰：汝於此有緣，當須荷衆，勿得唐捐，有願無行而已。言訖化寺衆僧，寂無所覩。染歎而言曰：覩兹靈異，豈可徒然！此危脆身，有何久固？乃遵言廣興供施，每設一百萬僧，乃然一指，以爲記驗焉。漸及五百萬數，遐邇委輸，若海水之入歸塘焉。及千萬供畢，十指然盡。
迨開成中，白大衆曰：吾於此山薄有因緣，七十二徧遊諸聖跡，人所不到，吾皆至止。又不出兹山，已報深願，幸莫大焉！奈何衰老，今春秋七十四，夏臘五十五，及存餘喘，欲於中臺頂上焚一炷香告辭十方如來，一萬菩薩。或息我以死，誰甘相代？況諸人等，並是菩薩門人，龍王眷屬，蒔栽善種，得住此山，夙夜精勤，羇勤三業，龍華三會，共結要期。此時下山，勿有留難。合掌曰珍重而去。衆初不喻其意，皆言早迴。染乃但擕缾錫，惟𤑔名香，遂命季氏趙華將蠟布兩端、麤麻一束、香汁一斗，於中臺頂從旦至暮，禮拜焚香，略無暫憩，都不飲食，念佛虔誠，聲無間斷。已至深更，趙氏怪其所以，陟彼崔嵬，見染不移舊止，轉更精專。染謂趙曰：吾有密願，汝與吾助緣，不得相阻。爲取蠟布、麻、油，將來纏裹吾身，於夜半子時，要然身供養諸佛。吾若得道，相度汝也。趙氏諫之，苦勸不止。將布纏身，披麻灌油，從頂而鍊，言曰：將吾灰骨當須飄散，無使顯異。趙氏一從其命，略無移改，從頂而鍊，至足方仆矣。趙氏歎曰：昔聞藥王然身，今見上人，奇哉！痛哉！後門人收真骨，於梵仙山南起塔，至今在矣。
釋定蘭，姓楊氏，成都人也。本闤闠間兇惡屠沽類，天與厥性，悔往前非，誓預六和，化行三蜀。當爾時也，咸歸信焉。造伽藍一，號聖壽歟。其緣未發，乃藏於傭保中耳。而父母早亡，無資可以追往，每遇諱辰，蘭悲哭咽絶。輙裸露入青城山，縱蚊蚋䗈蠅唼咋膚體，且云捨内財也，用答劬勞。蜀中有黑白蟆，形如粟，𠯗人口及肉，而少見者。次則刺血寫經，後則鍊臂，至于拔耳剜目，餧飼鷙鳥猛獸。既而行步非扶導而觸物顛躓。後有異人，掌擎物若珠顆然，内空眥中，斯須瞻矚如故。冥告曰：南天王還師眼珠矣。遠近驚駭。常謂人曰：吾聞善戒經中名爲無上施，吾願勤行，速要上果矣。大中三年，宣宗詔入内供養，仰其感應之故，以優禮奉之。弟子有緣，恒執事左右。六年二月中，又願焚然肩膊。帝累勸勉，年耆且務久長修練。蘭不奉詔，遂焚焉而絶。有緣表請易名建塔，勑謚覺性也，塔號悟真也。蜀都止呼定蘭塔院，于今香火不絶云。
釋鴻休，不知何許人也。神宇標挺，玄機斡運，居閩黄蘘山寺，叢萃毳客。示教之外，侃然怡樂。恒言：宿債須償，償盡則何憂何懼？物我俱逍遥矣。人皆不喻其旨。及廣明之際，巢寇充斥。休出寺外，脱納衣於松下磐石之上，言曰：誓不污清浄之地。而安詳引領待刃，刃下無血，賊翻驚異，羅拜懺悔焉。門弟子景先闍維其屍，收舍利七顆，囊而寶之。有篤信者以菽粒如數易之，追之靡及，遂往筮焉，占之曰：死生貴賤，罔分吾卦。在靡在之，失寧失矣。孰知其然也？洎獲，寘之于塔，分之七粒，緘于瑠璃器中，瑩然光色。時僧清豁著文作頌紀德焉。
釋全豁，俗姓柯氏，泉州人也。少而挺秀，器度宏遠而踈略。礼清源誼公爲師。往長安，造西明寺，照公與受滿足法。卽於左街保壽寺聽尋經律，決擇綱宗，垂成講導，振錫南指。詣武陵德山。藥病相應，更無疑滯。後居所鄰洞庭，地曰卧龍，乃築室而投憇焉。徒侣影隨。又居唐年山，山有石巖巉崪，立院號巖頭歟。凡所施用，皆削繁總，兀然而坐，在衆圍繞，曰：汝何不思惟？家中有多少事，實於逆順之境證得超越之相者。豁值光啓已來，中原多事，諸侯角立，狂賊來剽略，衆皆迴避，豁惟晏如。賊責弗供饋，忿怒俾揮刃之，曾無懼色。當光啓丁未歲夏四月八日。門人權葬，葬後收焚之，獲舍利七七粒。僖宗賜謚曰清嚴，塔號出塵。葬事，檀越田詠兄弟率財營構，南嶽釋玄泰撰碑頌德，提唱斗峻，時號巖頭法道，難其領會焉。
釋元慧，俗姓陸氏，晉平原内史機之裔孫也。父丹，文林郎雲騎尉温州糾曹，慧卽仲子也。髫齡穎悟，長而温潤，畏作枯龜，思爲瘦鴈。以開成二年辭親，於法空王寺依清進爲弟子。會昌元年，往恒陽納戒法，方習毗尼。入礼五臺，仍觀衆瑞。二年，歸寧嘉禾居建興寺，立志持三白法，諷誦五部曼拏羅，於臂上𤑔香炷。五年，例遭澄汰，權隱白衣。大中初，還入法門。至七年，重建法空王寺。又然香於臂，供養報恩山佛牙。次往天台山，度石橋，利有攸往，略無憂虞焉。咸通中，隨送佛中指骨舍利，往鳳翔重真寺。鍊左拇指，口誦法華經，其指不踰月復生如故。乾寧三年，偶云乖悆。九月二十八日，歸寂于尊勝院，報齡七十八，僧臘五十八。弟子端肅等奉神座葬之吴會之間，謂爲三白和尚焉。其礼拜誦持，不勝其計，如别録也。
釋束草師者，無何而至京兆平康坊内菩提寺。其爲人也，形不足而神俊，吟嘯自得，罕接時人，且不言名姓。常負束藳，坐卧於兩廊下，不樂住房舍，或云此頭陀行也。經數年，寺内綱任勸其住房。或有誚其狼藉，曰：爾厭我邪？世不堪戀，何可長也？其夕遂以束藳焚身，至明唯灰燼耳，且無遺骸，略盡污塗之臭，又無延燎驚咤之聲。計其少藳，不能焚此全軀。既無孑遺，然其起三昧火而自焚也。衆皆稱歎，民多觀礼焉。京邑信士遂塑其灰爲僧形，置于佛殿偏傍，世號束草師，禱祈多應焉。
釋行明，俗姓魯，吴郡長洲人也。幼從師于本部，後遊方問道，然其耿介軒昂，嘯傲自放。初歷五臺、峨嵋，礼金色銀色二世界菩薩，皆隨心應現。由此登天台，陟羅浮，入衡嶽，遊梓潼。屬唐季湘之左右割裂争尋，常而未息，靡有寧歲。於是棲祝融峯下，有終焉之志。止七寶臺，與玄泰布納爲交契。其性之好惡，泰亦罔抗其輕重焉。嘗謂道友曰：吾不願隨僧崖焚之於木樓，不欲作屈原葬之於魚腹。終誓投軀，學薩埵太子超多劫而成聖果，可不務乎？屢屢言之，都不之信。忽於林薄間，委身虓虎前，争競食之，須臾肉盡。時泰公收其殘骼焚之，而獲舍利。乃擷花酌水，爲文祭之。辭中明其勇猛，能捐内財，破慳法，成檀度，未捨、已捨、當捨三輪頓空，取大果若俯拾芥焉。
釋息塵，姓楊氏，并州人也。父遷貿有無，營利而已。其母氏嘗夢人服裝偉麗，稱寄宵宿，便覺娠妊。生而有異，童稚不羣。每聞鐘唄之音，凝神側耳。年方十二，因夢金人瑰奇之狀，引之入精廬。明旦告白二親，懇求出家。未允之前，泣而不食。父母憫其天然，情何厭塞，遂曲順之。卽投草堂院，從師誦浄名經、菩薩戒，達宵不寐。將周一祀，捨本諷通。年當十七，便聽習維摩講席，粗知大義。及乎弱冠，乃圓上品，執持律範，曾無缺然。年二十三，文義斡通，於崇福寺宗感法師勝集傳授。復學因明、唯識，不虧敷演，學徒穎脱者數人。崇福寺辯才大師從式最爲高足。於天祐二年，李氏奄有河東，武皇帝請居大安寺浄土院，四事供養。專覽藏教，修練上生業，設無遮大齋，前後五會。塵嘗以身飼狼虎，入山谷中，其獸近嗅而奔走。又於林薄裸體，以啖蚊䗈。乃遊仙巖岳寺，養道棲神。復看大藏經匝，設齋，然一指，伸其報慶。彼寺有聖觀音菩薩像，長爥七燈，香花供獻。後被諸生就請下山，城内傳揚大論，四序無輟。逐月設沐浴，臨河就沼，投飼水族。以已噠嚫，旋贖羽毛，沈潛高明，以遂生性。或施牢獄人食，或賑惠貧乏，或捐旙蓋於浄明、金藏二塔。後唐長興二年，衆請於大安國寺後建三學院一所，供待四方聽衆。時又講華嚴新經，傳授於崇福寺繼暉法師。由是三年不出院門，一字一礼華嚴經一徧，字字礼大佛名經，共一百二十卷。復練一指，前後計然五指。時晉高祖潛躍晉陽，最多欽重。洎乎龍飛，塵每入洛京朝覲，必延内殿從容，錫賚頗豐。帝賜紫服并懿號，固讓方俞。塵聞鳳翔府法門寺有佛中指骨節真身，乃辭帝往歧陽瞻礼，覩其希奇，又然一指。塵之雙手唯存二指耳。續於天柱寺，就楚倫法師學俱舍論。方經數日，微有疾生，至七月二十七日辰時枕肱而逝，俗年六十三，臘四十四。平常唯衣大布，不蓄盈長。六時礼佛，未曾少缺。隴坻之間聞其示滅，黑白二衆具威儀送焚之，得舍利數百粒。弟子以靈骨歸于太原，晉祖勑葬于晉水之西山，小塔至今存焉。
釋道育，新羅國人也，本國姓氏未所詳練。自唐景福壬子歲來遊于天台，遲迴而挂錫於平田寺衆堂中。慈愛接物，然終不捨島夷言音。恒持一鉢受食，食訖，略經行而常坐，脇不著席。日中灑掃殿廊，料理常住，得殘羡之食，雖色惡氣變，收貯于器，齋時自食。與僧供湢浴煎茶，遇薪木中蠢蠢，乃置之遠地，護生偏切。所服皆大布納，其重難荷。每至夏首秋末，日昳，乃祼露胸背䏶腨，云飼蚊蚋䗈蛭雜色蟲螫齧，至於血流于地。如是行之四十餘載，未嘗少廢。凡對晤賓客，止云伊伊二字，殊不通華語。然其會認人意，且無差脱。頂髮垂白，眉亦龍焉。身出紺赤色舍利，有如珠顆，人或求之，隨意皆獲。至晉天福三年戊戌歲十月十日，終于僧堂中，揣其年八十餘耳。寺僧舁上山後焚之，灰中得舍利不可勝數。或有得巨骨者。
後唐清泰二年，曾遊石梁，迴與育同宿堂内。時春煦，亦燒榾柮柴以自熏灼，口中嘮嘮，通夜不輟。或云凡供養羅漢大齋日，育則不食。人或見迎羅漢時問：何不去殿内受供？口云伊伊去。或云飼蟲。時見群虎嗅之，盤桓而去矣。
釋景超，不知何許人也。素持戒範，若護浮囊。性惟天直，言不面從。及乎遊方役足，選勝棲身，至于廬峯，便有息行之意。惟誦法華，鞠爲恒務。九江之人且多景仰。嘗礼華嚴經一字拜之，計已二徧，乃燒一指，爲燈供養，慶礼經周矣。次礼法華經，同前。身膚内隱隱出舍利，磊落圓瑩。或有求者，坐席行地，拾之無筭。天福中卒于庵中。今墳塔在乎廬阜，遊者致礼，嗟嘆而已。
釋志通，俗姓張氏，右扶風著姓家之子也。早知遺世，克務浄門，選礼名師，登于上品，諸方講肆，徧略留心。後唐之季，兵革相尋，自此駕已東巡，薄遊洛下，遇嚩日囉三藏，行瑜伽教法，通禮事之。乃欲陟天台、羅浮，遂辭。三藏曰：吾比求翻譯，屬中原多事。子議南征奈何路梗何？通曰：泛天壍其如我何？三藏曰：苟去吴會間，可付之梵夾，或緣會傳譯。通曰：已聞命矣。以天福四年己亥歲，天王錫命于吴越，遂附海艦達浙中。時文穆王錢氏奉朝廷之故，具威儀樂部，迎通入府庭供養，於真身塔寺安置，施賚豐腆。
通請往天台山。由是登赤城，陟華頂，既而於智者道場挂錫。因覽西方浄土靈瑞傳，變行廻心，願生彼土，生常不背西坐。山中有招手石者，昔智顗夢其石上有僧臨海上舉手相招召之狀。顗入天台見其僧名定光，耳輪聳上過頂，亦不測之神僧也。及相見，乃問顗曰：還記得相招致否？顗曰：唯。此石峻峙，顧下無地。通登此投身，願速生浄土。奮軀而墮一大樹中，枝軟幹柔，若有人扶接焉，殊無少損。乃再叩榼投之，落于巖下蒙茸草上，微有少傷，遲久蘇矣。衆僧謂爲豺虎所啖，及見其猶殗殜然，舁就本道場。初通去不白衆，遂分人各路尋覓，至螺溪，民村有巫者言事多驗，或就問焉。神曰：伊僧在西南方，現有金鎧神扶衞不死，我到彼神氣盡矣，固難近也。皆符協神言。
後往越州法華山，默修浄業，將欲化去，所止房地生白色物，如傅粉焉。未幾，坐禪牀而終，遷座闍維，有五色煙覆于頂上，法華川中咸聞異香焉。
釋道舟，姓管氏，朔方迴樂人也。髫年聰雅，庠序有儀，雖誦詩、書，樂聞釋典，決志出家于龍興寺孔雀王院。爰得戒珠，漸圓心月，吟哦唄讚，嘹亮可聽。乃率信士造永興寺，功成不宰。辭靈帥韓公洙，入賀蘭山白草谷，立要持念，感枯泉重湧，有靈蛇游泳于中。遂陟法臺談講也，道俗蜂屯，檀施山積。讚唱音響，可遏行雲，獷悍之人，若鴟鴞之革韻。乃刺血畫大悲千手眼立像。屬其亢陽，則絶食瞑目，要期雨之通濟，方議充腸。中和二年，聞關輔擾攘，乃於城南念定院塔下，斷左肱焚之，供養大悲像。願倒冒干戈，中原塞上，早見弭兵。言畢，迅雷風烈洪澍焉。又嘗截左耳爲民祈雨，復斷食七日請雪，皆如其願。至于番落，無不祇畏。以天福六年辛丑歲二月六日，其夜未央，結加趺坐，留累門人方畢而絶。享齡七十有八，遺骸不散，如入禪定，遂加漆紵焉。建隆中，郭忠恕者博覽群籍小學，尤長篆隸，爲能多事，凌轢因過，投于北裔，詢舟前烈，著碑頌焉。
釋洪真，姓淳于氏，滑州酸棗人也。幼悟塵勞，決求出離，介然之性，雲鶴相高。師授法華經，隨文生解，鎧甲精進，伏其恚忿。或霑檀施，迴面捨旃，誦法華經約一萬部，詣朝門表乞焚全軀，供養佛塔。帝命弗俞。時政出多門，或譖云惑衆，或言不利國家，下勑嚴阻。真嘆曰：善根殖淺，魔障尤强，莫余敢止。遂退廣愛寺，罄捨衣盂，作非時施願畢。當年無疾坐滅，經數日，顔貌如生。遷就荼毗，唯舌根不壞，益更鮮紅。時衆觀之，嘆希有事！春秋五十二。伊洛之間重之如在。
釋惠明，俗姓蔣，錢塘人也。研覈三學，漸入精微。後登閩越，殆至臨川，禮文益禪師，深符正理，悟先所宗不免生滅情見。後廻浙，隱天台白沙，立草寮，有雪峯長慶之風，到者皆崩角摧鋒，謂明爲魔説。漢乾祐中自山出，時翠巖參公率諸禪伯於僧主思憲院，定其臧否。明之口給，無能挫衂。尋漢南國王錢氏造大報恩寺，請以住持，假號圓通普照禪師。然行玄沙正眼，非明曷能致此？顯德中卒，時酷暑，俾欲葬之。有弟子永安曰：知師唯我也。請焚之，得舍利五色，一皆圓浄。
初明鍊指爲燈，於天台供養。後相繼燒三指，而勤持課，脇踈衽席，時説法焉。性且剛直，言多忤物，是其所短也。
釋普静，姓茹氏，晉州洪洞人也。少出家于本郡惠澄法師，暗誦諸經，明持秘呪，思升白品，願剪青螺。既下方壇，而循律檢，往礼鳳翔法門寺真身。乃於睢陽聽涉赴龍興寺講訓，徒侣若鱣鮪之宗蛟龍焉。又允琴臺請轉梵輪，安而能遷。復於陳、蔡、曹、亳、宿、泗，各隨緣奬導。迴於今東京揚化，善者從之。晉天福癸卯歲，心之懷土，還復故鄉。遂斷食發願，願捨千身，速登正覺。至周顯德二年，遇請真身入寺，遂陳狀於州牧楊君，願焚軀供養。楊君允其意，乃往廣勝寺，傾州民人或獻之香果，或引以旛花，或泣淚相隨，或唄聲前導。至四月八日，真身塔前廣發大願曰：願焚千身，今千中之一也。徐入柴庵，自分火炬。時則煙飛慘色，香靄愁雲，舉衆嘆嗟，羣黎悲泣。享壽六十有九，弟子等收合餘燼供養焉。
釋守賢，姓丘氏，泉州永春人也。少而聰達，淵懿沉厚，誓投吉祥院從師披剪焉。後遊學栖雲門禪師道場，明了心決，趨彼衡陽，衆推説法，納衣練若之人，若百川之會于朝夕池矣。賢不衣繒纊，布衣皮袴而已。度伏臘必無更易，脇不著席，唯坐藤牀，瞑目通宵。除有問者，隨其啓發，雍容自持。乾德中，告衆曰：吾有債願未酬，心終不了。明日，入南窯山，投身飼虎。弟子輩去尋，見雙脛皮袴纏且存耳。收闍維之，得舍利無數。報齡七十四。今小浮圖藏遺體焉。
釋師藴，金華人也。厥性真率，不好封植，遇事屬情，有多訐直。梁龍德中，與德韶禪師結侣遐征，遊訪名師勝境，至於北代清涼山，冥心巡礼。後登蒼梧野，陟祝融峯。然韶師或隨或否。迴于浙，來還棲息韶師法會。其爲人也，稠人廣衆，往往滑稽，有好戲噱者則狎之，膠漆如也。故高達之者，置之於度外矣。唯韶師默而識之，謂人曰：藴公癡狂，吾不測其邊際焉。因有疾，求僧作懺悔文，誦經及密呪各論幾百藏爲度，方知其密持之不懈。嘗謂道友曰：吾生無益於人，欲投宴坐峯，不然石梁下，所願早預賢聖之儔也。其道友多沮其計。以開寶六年七月内，無疾坐終，如入禪定。時炎蒸，停屍二七日，身無欹側，竅無氣穢。及遷神座，就寺之東隅闍維，煨燼中收舍利外，舌根不壞。灰寒拾之，如紅芙蕖色，柔軟可憐。或曰：伊僧别無奇異，此物偶存。乃重燔𤑔其舌，隨同火色，遲久還如蓮葉。遂議結小塔于寺中緘藏。後有不信者重燒鍛，凡數十過矣。藴生不言姓氏年齒，人以貌取之，則年八十餘矣。
釋紹巖，俗姓劉，雍州人也。母張氏始娠，夢寤甚奇。及生也，神姿瓌偉。至長也，器度宏深。七歲苦求出家於高安禪師，十八進具於懷暉律師，凡百經書，覽同温習。自是遊諸方聖跡，洎入吴會，棲息天台、四明山，與德韶禪師共決疑滯於臨川益公，遂於錢塘湖水心寺挂錫。恒諷持法華經無晝夜，俄感陸地庭間生蓮華。舉城人瞻矚。巖亟命搴而蹂之。以建隆二年辛酉，經願云滿，誓同藥王焚身以供養。時漢南國王錢氏篤重歸心，苦留乃止。尋潛遁，投身曹娥江，用飼魚腹。會有漁者拯之，云有神人扶足，求溺弗可，衣敷水面，而驚濤迅激，巖如坐寶臺。然水火二緣俱爲未濟，恒怏惋其懷。乃於越法華山安置。續召於杭塔寺，造上方浄院以居之。開寶四年七月有疾，不求藥石，作偈累篇示門徒，曰：吾誦經二萬部，決以安養爲期。加趺坐亡，享齡七十三，法臘五十五。喪事官供，荼毗于龍井山，獲舍利無筭。遺骨若玉瑩然。遂收合作石函，寘于影堂。大寧軍節度使贈太師孫承祐爲碑紀述焉。
釋文輦，永嘉郡平陽人也。邂逅求師，受業于金華，納具足律儀畢，翹勤篤勵，三乘之學，一皆染漸。因往縉雲明昭禪師法會，不事繁云，揚眴之間，決了無滯。末遇天台山德韶禪翁，唱宗一大師之道。輦復諦受無疑，不爲異緣牽轉。故三十載隨韶師，聽其進否。嘗謂人曰：悟入之緣，猶蠖屈之於葉也，食黄則身黄，食蒼則身蒼，其屈伸之狀無變。吾初見明昭乃若是，今學玄沙又如是，此所謂殊塗而同歸。今更取佛言爲定量之。乃覽大藏經三周徧，自是已來，逍遥無滯。以太平興國三年，忽自操其斧，言伐其檀，巧結玲瓏，重攅若題湊焉。號曰浮圖，中開户，入内趺坐。自持火炬，誓之曰：以此殘喘焚之，供養十方佛諸聖賢。言訖，發焰亘空，其煙五色，旋轉氤氲，猶聞誦經之聲，須臾始絶。觀者號哭，灰寒，收舍利不知顆數。春秋八十四。初輦嘗謂善建寺僧説：吾死已，無占伽藍可食之地，弗如自焚供養。望諸賢此時聚柴𧂐下念佛，助我往生，只此相煩耳。今善建寺中累石爲小塔焉。
釋懷德，本江南人也。髫年離俗，謹愿飾身，誦通法華經，得度。自爾雖登講肆，終以誦持爲專務。晚遊泗上，礼僧伽塔像。屬今上遣高品李神福賫旛花上供，并感應舍利至，葬于新塔下基深窟中。德遂誓焚軀供養。先罄捨衣囊，供身之物齋僧一中。然後自衣紙服，身纏油蠟，礼辭僧衆，手持雙燭，登柴𧂐中，發火誦經。觀者莫不揮涕。德至火熾熛高，其身聊側，猶微聞誦經之聲。一城之人無不悲悼者。淘汰舍利甚多，乃太平興國八年四月八日也。使臣廻奏，上爲之動容焉。
論曰：界繫之牢，不無我所。浮生之命，連在色身。皆自貴而輕他，悉己多而彼少，而增靳固，但長慳貪。若驪龍之吝珠，猶犛牛之愛尾。孔惜翠羽，麝護香臍也。其如儒氏彝倫，孔門徽典，以己私之肌體，曰父母之髮膚，不敢毁傷，恒知保慎。復有好自標遇，三年不見於門生；且事尊嚴，一坐不垂於堂廡。及乎心遊方外，教脱域中，或大善之克成，非小𠎝之能絆。許友以死，殺身成仁，漸契不拘，將鄰直道。至有黜禮樂，薄忠信，去健羡，飲淳和，乃有洗耳辭榮，抱石沉水。與儒則一倍相反，於釋則分寸相鄰。佛乃爲物捐軀，利生損命。與其不拔脛毛爲利也，伏臘殊時；與其惜父母之親體也，參辰各見。如此乃驗教之深淺，行之是非。譬猶出泉貨而既多，入息利而不少。我世尊因地也初唯減口，次則脱身，車服越共弊之心，象馬過借人之乘。輟食菜之地，判受封之城，用若拂塵，捨猶脱屣。復次，唼膚待飫，剜目副求，或指然一燈，或身均百臠，救羸虚之虎，化長偉之魚。因超劫歸彌勒之前，先成佛享釋迦之位。皆從旋習，始外財而終内財；及熟善根，變難捨而成易捨。夫輟外財，外財難捨，難捨，凡夫也。捐内財，内財易棄；易棄，菩薩也。須知三世諸佛，同讚此門，是真實修，是第一施。豈不見僧崖菩薩安詳陟於柴樓，大志道人慷愷焚其腕骨？人皆難色，彼有易容。蓋累世之曾爲，致今生之又捨，捨而復捨，估七寶以非珍；空而又空，以三輪之絶軌。乘兹度岸，是曰真歸。得金剛堅固之身，留玉粒䭾都之應。
今之録也，藏則當乎炎暑，裸餧蚊䗈；壽則試其浮圖，坐中圓寂。定蘭感天王而還眼，鴻休拒大盗以償寃。明飼獸而破慳，超然燈而燼指。加其舌根不壞，身溺不沉，入薪塔而自焚，露赤軀而受咋，以前諸德也。念業異熟，爲所依趣。知身是幻，幻體何憑？悟質如漚，漚形暫起。幻從心造，假僞相尋。漚散水澄，浮沈互有。是故大聖幾生所計，小乘潤生盡期。貴息苦依，思除我倒。非謂視同糠粃，觀若塵炱。譬之寄習學於茅廬，附彎弧於土垜，爲選登雲之路，爲求出塞之功。然後賜宅一區，門羅八戟，方云貴士，始利封侯。以其乳哺之囊，轉得那羅之器，亦復如是。
或曰：用斯聲教，化我中華，得非韓吏部所患非楊卽墨，而況加其佛乎？攻乎異端，斯害孔熾。對曰：正談仁義，則道德相懸。正説苦空，則忠信可薄。還借韓之譬。況坐井窺天，非天之咎。孔門大旨，未能知生，焉能知死？莊子曰：勞我以生，息我以死。若觀鼓盆而歌，似知不死焉。二教曾不言人死神明不滅，隨其善惡業緣受報，故有好醜。若由業因也，是用將麤易細，以弱商强，售莧陸之脆形，博花鬘之珍服，既熏當種而起現行，生勝已生，報強前報。刳肉眼而招佛眼，割凡軀而貿金軀，尼拘之子至微，蔭車之形不少。是爲真語，非謂食言。菩薩利他，適足以學。或曰：夫行然鍊，善人則不疑。其有不善之人，慣嘗刲割，謂疼痛爲詼諧；堪受凌遲，謂炙炮爲戲劇。或斅人而偶作，或誑世而強爲。此則栽何善根，自求辛螫耳。對曰：雖則頑民喜忍，惡少耐傷。且經念以然燒，或淺誠而餧飼，冥招善報，已種良因。以浮泛心，得浮泛報。昔有女子戲披袈裟，婆羅門醉著法服，其緣會遇，道果終成也。或曰：義浄傳譯，重累再三，令勿然練。伊人親遊西域，備熟方宜，至乎教乘，罔不詳究。不許毁傷，何邪？對曰：此專縛阿笈摩之教，安能沮壞摩訶衍法耶？設或略捨内財，決定當圓檀度，故莊嚴論云：若能施自身命，則爲希有，成菩薩檀度也。將知四輪出世，十善行時，有道則堯下足淳民，奉孝則曾家生令子。我聖上踐阼之四載，兩浙進阿育王盛釋迦佛舍利塔，初於滋福殿供養，後迎入内道場，屢現奇瑞。八年二月望，詔於開寶寺樹木浮圖，僅登千尺，先藏是塔于深甃中，此日放神光，亘爥天壤。時黑白衆中有鍊頂指者，有然香炷者，宣賜物有差。苟非大權菩薩、大福天王，安能激勸下民而捐身寶者乎？直令此地螺髻見而珍寶成，還覺其時鷲峯浄而土田變。范雲綴史，紀數色之徵祥；王劭編文書幾州之葬塔。隋分舍利，唐瘞真身。比乎我朝，田隴與鐵圍争其疆畔耳。此篇所載，成傳開宗。令能忍難忍之人，既亡若在；使捨身受身之者，雖死猶生。圖五芝於草木之前，列四瑞於鱗毛之表。詩曰：儀形文王，萬邦作式者也。
釋行堅者，未知何許人也，常修禪觀，節操惟嚴，偶事東遊，路出泰山，日之夕矣，入嶽廟，謀之度宵。令曰：此無别舍，唯神廊廡下可以。然而來寄宿者，必罹暴死之殃。吾師籌之。堅曰：無苦。不得已從之，爲藉藳於廡下。堅端坐誦經，可一更，聞屋中環珮之聲。須臾，神出，衣冠甚偉，部從焜煌。向堅合掌，堅曰：聞宿此者多死，豈檀越害之耶？神曰：遇死者特至，聞弟子聲而自死焉，非殺之也。願師無慮。堅固延坐談説，如食頃間，因問之曰：世傳泰山治鬼，寧有之邪？神曰：弟子薄福有之，豈欲見先亡乎？堅曰：有兩同學僧已死，願得見之。神問其名，曰：一人已生人間，一人在獄受對，不可唤來，師就可見也。堅聞甚悦，因起，出不遠，而至一處，見獄火光焰甚熾。使者引堅入牆院中，遥見一人在火中號呼，不能言語，形變不可復識，而血肉焦臭，令人傷心。堅不忍歷觀，愍然求出。俄而在廟廡下，復與神坐如故。問曰：欲救同學，有得理邪？神曰：可，能爲寫法華經，必應得免。既而將曙，神辭僧入堂。旦而廟令視堅不死，怪異之。堅去，急報前願，經寫裝畢，賫而就廟宿。神出如初，歡喜礼拜，慰問來意，以事告之。神曰：弟子知已。師爲寫經，始書題目，彼已脱免，今生人間也。然此處不潔，不宜安經，願師還送入寺中。言訖，天曉，辭決而去，則大業年中也。堅居處不恒，莫知終畢。
釋法智者，不詳何許人也。髫年離俗，應法升壇，松直凌空，玉堅絶污，凡百講肆，靡不留神。晚歲以逕直之門，莫如念佛，每謂人曰：我聞經言犯一吉羅，歷一中劫，入于地獄，可信。又聞經説一稱阿彌陀佛，滅八十億劫生死重罪，則未之信。人難云：何故生大邪見？俱是佛言，急須念佛，久則三昧現前。乃於國清寺兜率臺上晝夜精勤念佛。忽預辭道俗云：生西方去，令親識爲吾設齋終日。於中夜無疾而化，時有金色光明來迎，照數百里。江上船中，謂言天曉，遲久方明。始知智之往生矣。
釋慧悟，未詳氏族。隱太白山中，持誦華嚴經，服餌松术。忽於一時見一居士來云：相請。居士騰身入空，令悟於衣襟中坐，攝以飛行。至一道場，見五百異僧翔空而至，悟奄就末行。居士語曰：師受持華嚴是佛境界，何得於小聖下坐？遂却引於半千人之上。齋訖，居士曰：本所齋意在師一人，雖有五百羅漢來食，皆臨時相請耳。齋訖，遂送還本處，有如夢覺。卽高宗永徽年中也。
釋明慧，不知何許人也。簡默恭己，約志蠲明，耐乎寒餒，誓求大乘。精進之鎧介躬，睡眠之魔退跡，是以初中後夜念誦經行。時玄奘三藏在京兆北坊部玉華宫翻大般若經畢，麟德元年示滅。其夜子時，慧旋遶佛堂，忽見北方有白虹四道從北亘南，横跨東井，直勢貫慈恩塔院，歷歷分明。慧心怪焉，卽自念曰：昔如來滅度，白虹十二道從西貫于太微，於是有雙林之滅。今有此相，將非玉華法師有無常事邪？申旦向衆述其所見，衆咸怪之。至九日，凶問至京，正符所見。慧彌增篤勵，老而無懈，未知終所。
釋慧警，姓張氏，祁人也。少而聰悟，襁褓能言，二親鞫愛，鄰黨號爲奇童。屬新譯大雲經，經中有懸記女主之文，天后感斯聖莂，酷重此經。警方三歲，有教其誦通，其含嚼紆鬱，調致天然也。遂徹九重，乃詔諷之。帝大悦，撫其頂，勑授紫袈裟一副，後因出家。氣貌剛介，學處堅固，充本寺上座。拯頓頽綱，人皆畏憚。或於街陌見二衆失儀，片招譏醜，必議懲誡，斷無寬理。後修禪法，虚室生白。終時已八十餘齡矣。九子母院有遺影，并賜紫衣存焉。
釋崇政，侯姓，本府人也。幼齡敏達，固願出家，誦經通一千餘紙。耆宿嘆賞，謂之爲經藏焉。神氣沈約，儀容整麗，秀眉廣目，挺志高奇。雖通群籍，所精者俱舍論，相國王公縉躬請政宣講。于時談叢發秀，美曲流音，屬聽無厭，雖移辰歷晷，謂如食頃焉。其剖判尤長，無得形似矣。代宗皇帝下詔徵爲章信寺大德，稱疾不赴。終于本院，春秋五十八云。
釋思睿，姓王氏，太原人也。夙通禪理，復貫律宗，慈悲仁讓，忤無愠容。睿素嬰羸瘵，乃立志法筵，專祈藥上，恪勤不懈。尋見感徵，忽心力勇鋭，辨猶瓶注。因誦十輪經，日徹數紙，翌日倍之，後又倍之，自爾智刃不可當矣。開元中杖錫嵩少問道。時義福禪師禪林密緻，造難其人，一言相入，若石投水，既飲甘露，五載而還。趺坐居定，日不解膝，遠邇擊問，求其玄理，如堵牆焉。春秋六十六，卒于所住院。
釋法朗，姑蘇人也。禀質温潤，約心堅確，誦觀音明呪，神効屢彰。京闕觀光，人皆知重。龍朔二年，城陽公主有疾沈篤，尚藥供治，無所不至。公主乃高宗大帝同母妹也，友愛殊厚，降杜如晦子荷。荷死，再行薛瓘。既疾緜困，有告言朗能持祕呪，理病多瘳。及召朗至，設壇持誦，信宿而安，賞賚豐渥。其錢帛珍寶，朗廻爲對面施。公主奏請改寺額曰觀音寺，以居之。此寺本隋靈感寺，開皇三年置。文帝移都，多掘城中陵園塚墓，徙葬郊野，而置此寺。至唐武德四年廢，至此更題額。朗尋終于此寺焉。
釋僧衒，并州人也。本學該通，解行相副。年九十六，遇道綽禪師著安樂集講觀經，始廻心念佛。恐壽將終，日夜礼佛一千拜，念彌陀佛八百萬徧。於五年間，一心無怠。大漸，告弟子曰：阿彌陀佛來授我香衣，觀音、勢至行列在前，化佛徧滿虚空。從此西去，純是淨土。言訖而終。
時有啓芳法師、圓果法師於藍田縣悟真寺一夏結契，念阿彌陀佛，共折一楊枝於觀音手中，誓曰：若得生佛土者，願七日不萎。至期鮮翠也。又夢在大池内東面有大寶帳，乃飛入其中，見僧云但專念佛，並生此也。又見觀音垂脚而坐。啓芳奉足頂戴，見一池蓮花，彌陀佛從西而來。芳問佛曰：閻浮衆生依經念佛，得生此否？佛言：勿疑，定生我國也。且見極樂世界平坦如鑑，娑婆世界純是山川。音樂寶帳，直西而去。有一僧名法藏，御一大車來迎。芳見自身坐百寶蓮花，成等正覺，釋迦牟尼佛與文殊讚法華經。復見三道寶階向西直往，第一道階上並是白衣，第二階有道俗相參，第三階唯有僧也，云皆是念佛人往生矣。芳、果二師躬云已見云。
釋玄奘，江陵人也。通大小乘學，尤明法華正典，别是命家。自五十載中，日誦七遍，嘗因淨室焚香，感天人來傾聽。齋講之時，徵祥合沓。與道俊同被召，在京二載。景龍三年二月八日，孝和帝於林光殿解齋，時諸學士同觀盛集。奘等告乞還鄉，詔賜御詩，諸學士大僚奉和。中書令李嶠詩云：三乘歸淨域，萬騎餞通莊。就日離亭近，彌天别路長。荆南旋杖鉢，渭北限津梁。何日紆真果，重來入帝鄉？中書舍人李乂云：初日承歸旨，秋風起贈言。漢珠留道味，江璧返真源。地出南關遠，天廻北斗尊，寧知一柱觀，却啓四禪門。更有諸公詩送，此不殫録。奘歸鄉，終本寺焉。
釋洪正，俗姓常氏，未詳何許人也。居于岷蜀間蘭若，往因有疾，所苦沉緜，從復平寧。發誓恒誦金剛般若經，日以二十過爲準。精持靡曠，時鄰僧守賢夜坐，見二鬼使手操文牒，私相謂曰：取攝僧洪正。一使曰：爲其默念般若，傍有大奇荷護，無計近得。又患責限遲延，今别得計。見有直府東門者姓常，又與僧同名，復曾爲僧來，共儞攝去，以塞違殿也。守賢聞之驚異，且志其事。明日，密問門子，常洪正已死。守賢先持彌陀經，後改業焉。洪正後不測其終。
釋志玄者，河朔人也。攻五天禁呪，身衣枲麻布耳。行歷州邑，不居城市寺宇，唯宿郊野林薄。玄有意尋訪名迹，至絳州，夜泊墓林中。其夜月色如晝，見一狐從林下將髑髏置之於首，摇之落者不顧，不落者戴之。更取艿草墮葉，遮蔽其身，逡巡成一嬌饒女子，渾身服素練，立于道左。微聞東北上有鞍馬行聲，女子哀泣，悲不自勝。少選，乘馬郎遇之，下馬問之曰：娘子野外深更號咷，何至於此耶？女子掩淚，紿之曰：賤妾家在易水，前年爲父母娉與此土張氏爲婦，不幸夫壻去載夭亡，家事淪薄，無所依給。二親堂上，豈知妾如此孤苦乎！有一于此，痛割心腑，不覺哀而動矣。妾思歸寧，其可得乎？郎君何怪問之？乘馬郎曰：將謂娘子哀怨别事，若願還鄉，某是易定軍行，爲差使迴還易水，娘子可乘其麤乘。女子乃收淚感謝，方欲攀踏次。玄從墓林出曰：君子，此女子非人也，狐化也。彼曰：僧家豈以此相誣？莫别欲圖之乎？玄曰：君不信，可小住。吾當與君變女子本形。玄乃振錫，誦胡語數聲，其女子還爲狐走，而髑髏草蔽其身。乘馬郎叩頭悔過：非師之救，幾隨妖死。玄凡救物行慈，皆此類也。
釋元皎，靈武人也。有志操，與衆不群，以持明爲己務。天寶末，玄宗幸蜀，肅皇於靈武訓兵，計剋復京師，爲物議攸同，請帝卽位，改元至德。及二年，返轅指扶風，帝素憑釋氏，擇清尚僧首途，若祓除然。北土西河所推，皎應其選，召入受勑旨，隨駕仗内赴京。尋勑令皎向前發，至于鳳翔，於開元寺置御藥師道場。更擇三七僧，六時行道，然燈歌唄，讚念持經，無敢言疲，精潔可量也。忽於法會内生一叢李樹，有四十九莖，具事奏聞，宣内使驗實。帝大驚喜曰：此大瑞應。四月十八日，檢校御藥師道場念誦僧元皎等表賀，答勑曰：瑞李繁滋，國之興兆。生在伽藍之内，足知覺樹之榮。感此殊祥，與師同慶。皎之持誦，功能通感，率多此類。加署内供奉焉。
釋楚金，程氏之子，本廣平郡，今爲京兆之盩厔人也。母高氏夜夢諸佛，因而妊焉。生實法王之子也。行素顔玉，神和氣清。七歲諷法華，十八通其義。三十，構塔曰多寶。四十，入帝夢於九重，玄宗覩法名下見金字，詰朝使問，罔不有孚。于時聲騰京輦，遂慕人構塔，累級而成，有同反掌。嘗於翠微悟真，捫蘿靈趾，乃曰：此吾棲遁之所。遂奏兩寺各建一塔，咸以多寶爲名。此外吟詠妙經六千餘徧。寶樹之下，髣髴見於分身；靈山之中，依俙覿於三變。心無所得，舌流甘露。瑞鳥金碧，棲於手中；天樂清泠，奏于空際。凡諸休應，皆不有之。乃曰法象王之法駕，迴人主之宸睠，承明三入，揚法六宫，后妃長跪於御筵，天花分散而不著。明皇題額，肅宗賜幡，豈榮冠於一時，亦庶幾於佛在也！以乾元二年七月七日子時，右脇示滅焉。薪盡火滅，雪顔如在，昭乎上生於安養之國矣。春秋六十二，法臘三十七。天子憫焉，中使弔焉。勑驃騎大將軍朱光暉監護，卽以其法葬于城西龍首原法華蘭若，塔之。
初金髫年寫法華經，不衣縑繒，寒加艾納而已。弟子慧空、法岸、浩然皆隨象王之子也。紫閣峯草堂寺飛錫碑文，吴通微書。至貞元十三年四月十三日左街功德使開府邠國公竇文場奏千福寺先師楚金是臣和尚，於天寶初爲國建多寶塔，置法華道場，經今六十餘祀。僧等六時礼念，經聲不斷，以歷四朝，未蒙旌德。勑謚大圓禪師矣。
釋懷玉，姓高，丹丘人也。執持律法，名節峭然。一食長坐，蚤虱恣生，唯一布衣，行懺悔之法課。其一日念彌陀佛五萬，口通誦彌陀經三十萬卷。至天寶元年六月九日，俄見西方聖像數若恒沙，有一人擎白銀臺，從窻而入。玉云：我合得金臺。銀臺却出，玉倍虔志。後空聲報云：頭上已有光暈矣。請加趺結彌陀佛印。時佛光充室，玉手約人退曰：莫觸此光明。至十三日丑時，再有白毫光現，聖衆滿空。玉云：若聞異香，我報將盡。弟子慧命問：師今往何刹？玉以偈云：清淨皎潔無塵垢，蓮花化生爲父母。我修道來經十劫，出示閻浮厭衆苦。一生苦行超十劫，永離娑婆歸淨土。玉説偈已，香氣盈空，海衆遍滿，見阿彌陀佛、觀音、勢至身紫金色，共御金剛臺來迎。玉含笑而終，肉身現在。後有讚云：我師一念登初地，佛國笙歌兩度來。唯有門前古槐樹，枝低只爲挂銀臺。一云是台州刺史段懷然詩也。
釋大行，齊州人也。後入泰山，結草爲衣，采木而食。行法華三昧，感普賢現身。行自歎曰：命且無常，必歸磨滅，未知來世何處受生！遂入藏内信手探經，乃獲西方聖教，遂專心思念阿彌陀佛。三七日間，於半夜時，忽覩琉璃地，心眼洞明，見十方佛猶如明鑑中像。後時詔行入内宫，寢於御殿，勑賜號常精進菩薩，受開國公。乃示微疾，右脇而終。葬後開棺，見儀貌如生，異香芬郁焉。
釋亡名，榮陽人也。居止洛中廣愛寺，以精習毗尼，慎防戒法，避其譏醜，罕有缺然。上元中東歸寧省，路及榮陽，道宿于逆旅。方解囊脱屨，欲漉水盥塵。次有僧至，頗見貌剛而率略，與律師並房安置。其後到僧謂主人曰：貧道遠來，疲頓餒乏。主人有美酒酤滿罌，梁肉買半肩，物至酬直，無至遲也。主人遽依請辦，僧飲啖之，都無孑遺。其律師呵之曰：身披法服，對俗士恣行飲啖，不知慙𢠱。其僧不答，初夜索水盥漱，端身趺坐，緩發梵音，誦華嚴經，初舉題目，次言如是我聞已下。其僧口角兩發金色光，聞者垂泣，見者嘆嗟。律師亦生羡慕，竊自念言彼酒肉僧，乃能誦斯大經！比至三更，猶聞誦經，聲聲不絶，四袟欲滿，口中光明轉更增熾，遍於庭宇，透於窻隙，照明兩房。律師初不知是光，而云彼客何不息燈，損主人油燼？律師因起如廁，方窺見金色光明自僧之口兩角而出。誦至五袟已上，其光漸收，却入僧口。夜將五更，誦終六袟，僧乃却卧。須臾天明，律師涕泣而來，五體投地，求哀懺過，輕謗賢聖之罪。律師喜遇異人，後加勤苦，卒成高名，莫知終地。
釋雄俊，俗姓周，成都人也。善講説，無戒行，所受檀信，非法而用，且多狡詐，唯事踈狂。又經反初服，入軍壘，而因逃難，還入緇行。大曆中，暴亡入冥。見王者訶責畢，引入獄去，俊抗聲大呼曰：雄俊儻入地獄，三世諸佛卽成妄語矣。曾讀觀經，下品下生者造五逆罪，臨終十念，尚得往生。俊雖造罪，不犯五逆；若論念佛，莫知其數。佛語若有可信，暴死却合得迴。與雄俊傳語云若見城中道俗告之，我已得往生西方。言畢承寶臺直西而去。
釋三刀法師者，本姓曹，廬陵人也。天然之性，嗜於蔬食。羈貫成童，志願出家。于時自江以西，從安史之亂。南方不寧，多事土扶，故強兼弱，兵革未休。大曆七年十一月，廣州吕大夫被翻城，奉洪州路嗣恭牒吉州刺史劉寧徵兵三千人，同收番禺。法師舊名伯連，其爲人也強渥而貌惡，且心循良，恒持誦金剛經，以筒盛經，佩之于身，誓不婚娶。然不揚此善于他，惟密行愈至。無何，被括爲軍。呈閲之時，又選充行營小將，非其所好，遂亡命焉。時徵兵頗急，牒諸處要害捕逐，於本州洋口擒送。劉寧令於朱木橋處死，三下刃俱折。劉怪問之，遂言素志捨家，恒持經法，如斯怯懦，恐衂軍威，是以亡耳。問經何在？曰：被獲時遺墜。遂令搜取，果數百步外得之，竹筒有刃痕而幾絶。劉拱手稱嘆久之，乃縱其爲僧。奏聞，勑下本道號三刀法師，配本郡龍興寺。後加精進，卒于住所。
釋大光，俗姓唐氏，生于邑之安吉也。母梅氏寄孕而夢協靈祥，在娠乃惡葷臭焉。既誕能言，不爲戲弄。未齓之歲，思求佛乘矣。願念法華，三月通貫，經聲一發，頑鄙革心。及遂出家，而尋登戒，西遊京邑，朝見肅宗。帝召對禁中，拱而嘆曰：昔夢吴僧，口持大乘，五光隨發，音容宛若，適朕願兮。因賜名大光。屬帝降誕節，齋于定國寺，因賜墨詔，許天下名寺意往者住持。令中官趙温送于千福寺住持經道場。其誦經作吴音，遼遼通於聖聽，帝甚異其事，令中官而宣諭焉。
後居藍田精舍，先期而寺僧夢天童來降，曰：大光經聲通于有頂。光一日宴坐，自見神手從天而下撫其心，乃憶先達抱玉大師嘗誌斯言，令高其法音，當有神之輔翼。又别夕夢神僧乳見於心，命光口吮，自爾功力顯暢，形神不勞。又尋山探幽，偶墜窮谷，龍泉莫測，淪溺其間，心靈了然，都無惑亂。因思本經多寶塔，爲誠願持此支品十萬遍，恍然奮身脱泉，若有神捧焉。
後詔住資聖寺，此寺趙國公長孫無忌宅，龍朔二年爲文德皇后追福造。長安七年，遭火蕩盡，唯於灰中，得數部經，不損一字。以事奏聞，百姓捨施，數日之間已盈鉅萬，遂再造其寺。光覽此經，倍加精進。後以偏感有親在吴，未答慈力，表乞歸省養，詔旨未允。遂生有妄之疾，策蹇强力，將投于淵。驢伏不前，群烏拂頂，心既曉覺，疾亦隨瘳。乃以經頂荷行道，忽有詔許還。
既止烏程，構營寶塔，日持花偈成報往願焉。永泰元年，浙西廉使韋元甫表請光爲六郡别勑道場持念之首。
大曆癸丑歲，顔魯公真卿領郡。相國李紳父爲烏程宰，紳未朞歲，乳病暴作而不啼，不鑒者七辰。召光至，命乳母洗滌焚香，乃朗諷經分别功德品。遂超席而坐，拱手開眸，光授飲杯水，令强乳哺之，疾乃徐愈。光笑而謂曰：汝何願返之遄速乎？因以光名易紳小字。貞元中，紳重遊霅上，泊舟之次，光早遲竚于溪側，而笑言戲撫之，若稚孺焉。後紳刺于吴興，飲醉于館，光引宿於道場。夜分將醒，白光滿室，朗然若晝，往覘光公宴坐，梵音方作。光起面門如開，毫相經音向息，光色隨斂。紳歸京相辭，光曰：汝得徑山之言，吾則無以爲諭。行矣自愛，去留有時。他日位處廟堂，以教法爲外護乎？
永貞元年十二月黑月既夕，示滅于持經道場，獸號鳥墜，山木驚振。異香芬馥，信宿不消。刺史顔防深愴悼之。
光一納四十歲無浣濯，而戒香鬱然。一飯七十載，徵驗絶多。故相李公紳素於空門寡信，頗規僧過，而敦重光公，自著碑題云墨詔持經大德神異碑銘，布衣楊夔書云。
釋智燈，不知何許人也。矜莊己行，嚴厲時中，守護戒科，恒持金剛般若，勤不知倦。貞元中，遇疾而死。弟子啓手猶熱，不卽入木。經七日還蘇，云：初見冥中若王者，以念經故，合掌降階，因問訊曰：更容上人十年在世，勉出生死。因問：人間衆僧中後食薏苡人爲藥食，還是已否？曰：此大違本教。燈報云：律中有正非正開遮之條如何？王曰：此乃後人加之，非佛意也。遠近聞之，渚宫僧至，有中後無有飲水者。
釋明度，未知何許人也。經論涉學，三業恪勤。誦金剛般若資爲淨分，慈濟爲心。迨貞觀末，有鴿巢于屋楹，乳養二鶵。度每以餘粥就窠哺之，復呪之曰：乘我經力，羽翼速成。忽早學飛，墮地偕殞，度乃瘞之。旬餘，夢二小兒曰：兒等本受卵生小類，蒙上人爲養育，誦持廻向，今轉生人道，距此寺東十里間某家是也。度默誌之，至十月滿，往訪此家，男婦果㝈生二子。入視之，數日遂呼曰：鴿兒，一時廻頭應諾。歲餘能言，皆得成長。度未知終所。
釋清虚，姓唐氏，梓州人也。立性剛決，桀黠難防，忽廻心長誦金剛般若。三業偕齊，無有懈怠。嘗於山林持諷，有七鹿馴擾，若傾聽焉，聲息而去。又鄰居失火，連甍灰燼，唯虚之屋，飈燄飛過，略無焦灼。
長安二年，獨遊藍田悟真寺上方北院，舊無井泉，人力不及，遠取於澗，挈缾荷甕，運致極勞。時華嚴大師法藏聞虚持經靈驗，乃請祈泉。卽入彌勒閣内焚香，經聲達旦者三，忽心中似見三玉女在閣西北山腹，以刀子剜地，隨便有水。虚熟記其處，遂趨起掘之，果獲甘泉，用之不竭。四年，從少林寺坐夏。山頂有一佛室，甚寬敞，人無敢到者，云鬼神居宅焉。嘗有律師恃其戒行，夜往念律，見一巨人以矛刺之，狼狽下山，逡巡氣絶。又持火頭金剛呪僧，時所宗重，衆謂之曰：君呪力無雙，能宿彼否！曰：斯焉足懼？於是賷香火入坐持呪。俄而神出，以手擥足，投之澗下，七日不語，精神昏倒。虚聞之曰：下趣鬼物敢爾？卽往彼如常誦經，夜聞堂東有聲甚厲。卽念十一面觀音呪，又聞堂中似有兩牛鬭，佛像皆振。呪既亡効，還持本經一契，帖然相次，影響皆絶。自此居者無患，神遂移去。
神龍二年，準詔入内祈雨。絶二七日雪降，中宗以爲未濟時望，令就寺更祈請。卽於佛殿内精禱，并煉一指。纔及一宵，雨周千里，指復如舊。纔遇大水，寺屋皆墊溺，其院無苦，若無澇没。凡諸異驗，皆如此也。
釋少康，俗姓周，縉雲仙都山人也。母羅氏因夢遊鼎湖峯，得玉女手捧青蓮授曰：此花吉祥，寄於汝所，後生貴子，切當保惜！及生康之日，青光滿室，香似芙蕖。迨綳褓之年，眼碧唇朱，齒得佛之一相，恒端坐含笑。時鄉中善相人也，目之，此子將相之才，不語，吾弗知也。年甫七歲，抱入靈山寺中，佛生日禮聖容，母問康曰：識否？忽發言云：釋迦牟尼佛。聞皆怪之，蓋生來不言語也。由是父母捨其出家。年十有五，所誦之經已終五部。於越州嘉祥寺受戒，便就伊寺學毗尼。五夏之後，往上元龍興寺，聽華嚴經、瑜伽論。
貞元初，至于洛京白馬寺殿，見物放光，遂探取爲何經法，乃善導行西方化導文也。康見歡喜，呪之曰：我若與淨土有緣，惟此軸文斯光再現！所誓纔終，果重閃爍中有化佛菩薩無筭。遂之長安善導影堂内乞願見善導。真像化爲佛身，謂康曰：汝依吾施設，利樂衆生，同生安養。康如有所證，南至江陵果願寺，遇一法師，謂康曰：汝欲化人，徑往新定，緣在於彼。言訖不見，止有香光望西而去。洎到睦郡，入城乞食，得錢誘掖小兒，能念阿彌陀佛一聲，卽付一錢。後經月餘，孩孺螘慕，念佛多者卽給錢。如是一年，凡男女見康，則云阿彌陀佛。遂於烏龍山，建淨土道塲，築壇三級，聚人午夜行道，唱讚二十四契，稱揚淨邦。每遇齋日雲集，所化三千許人。登座，令男女弟子望康面門，卽高聲唱阿彌陀佛。佛從口出，連誦十聲，十佛若連珠狀，告曰：汝見佛身，卽得往生。以貞元二十一年十月示衆囑累，止勸急修淨土。言畢加趺，身放光明而逝。天色斗變，狂風四起，百鳥悲鳴。烏龍山也一時變白。今墳塔存于州東臺子巗，歲久唯餘方石。石傍之土，相傳療疾，州民凡嬰衆病，悉焚香取土，隨服多差。石之四隅若車轍焉。漢乾祐三年，天台山德韶禪師重建其塔，至今高敞，時號後善導焉。
釋法正，不知何許人也。寬曠其懷，慎修厥行。司辰于三業，御史于六根，以其日諷金剛般若三七過，執持恭恪，罔或云懈。長慶初，得疾暴終。云倐至幽冥，引見王者，問曰：師生平藝何福田？獲何善果？正以誦經爲對。王乃揖上殿令登繡座，請誦七通。王已下侍衞靡不合掌，階下栲掠搒擊論愬，寂若無聲。念畢後，遣一人引正令還人間，王降階揖送云：上人更得三十年在世，勿廢誦持。隨吏行數里，至一巨坑，俾正俯窺，爲吏推墮，若隕空焉，䬃然蘇起。初正死唯面不寒，起述其事，變心遷善者不一。正後年暨八十餘，卒于住寺。
次荆州功安縣釋會宗，俗姓蔡。初泛爾爲僧，别無他伎。忽經中蠱病，乃骨立，因苦發心，志誦金剛般若經以待盡。爾至五十過，夢有人令開口，喉中引出髮十餘莖，其夜又有夢吐螾長一寸。月餘，因此遂愈，當長慶初也。荆山僧行覩見其事。宗不測終所。
釋守素者，立性高邁，與群不同。居京興善寺恒以誦持爲急務。其院幽僻，庭有青桐四株，皆素之手植。元和中，卿相多遊此院。青桐至夏中無何發汗，頗污人衣，如輠脂焉，而不可浣。時相國鄭公絪嘗與丞郎數人避暑，且惡其滴瀝，謂素曰：弟子爲師伐此樹，各殖一松，可乎？及暮，素戲呪之曰：我種汝二十餘年，汝以汗之淋麗，爲人所惡，同惡木之不可休其下也。來歲若然，我必薪之。自爾絶蹤矣。
素誓不出院，誦法華經三萬七千部。夜恒有狢子馴擾，來聽經。齋時則烏鵲就掌取食也。僧以食誘，群羽皆驚噪而逝。長慶初，有僧玄幽題此院云：三萬蓮經三十春，半生不踏院門塵。當時以爲佳句也。素之終代，罔得詳焉。
釋華嚴和尚，不知名氏。居在幽州城北，恒持華嚴經以爲淨業，時號之，全取經題呼召耳。其所誦時，一城皆聞之，如在庭廡之下。萬歲通天年中，韓國公張仁愿之爲幽州都督也，夜聞經聲，品次歷歷然。及爾晨興，謂夫人曰：昨宵城北道人諷誦，若在衙署前也，還聞已否？夫人曰：是何地遠可得聞乎？張君曰：如其不信，可各遣小豎走馬往覆之。果無差謬。張君請召入城，及相見，謂張君曰：有願胡不報乎？答曰：現造袈裟五百，緣布施羅漢去。華嚴曰：勿去餘處，但送往州西馬鞍山竹林寺内施僧。及遣使賫香衣物登佛龕山，已去，覓竹林寺且無蹤迹。如是深入，陟高山，見一翁問之，曰：但隨吾來。倐覩雲開寺現，景物非凡世所有。入寺散袈裟畢，而少二人。彼老宿曰：可賫還二分，一與張仁愿，一與華嚴和尚。自此方知華嚴和尚是竹林聖寺中來，使留一宿，出已經年。行化既久，及終坐亡，肉身不萎敗。范陽之人多往乞願。時有徵應塔，近因兵革而廢矣。
釋文照，不知何許人也。本敦朴遲訥之人耳，然見佛像則悦懌。一旦詣栢梯寺，禮曇延法師畫影出家，專念諸經，罔知詮顯。常憤受性昏濁，忽若假寐，見曇延法師身長一丈，目光四射，謂照曰：爾所欲者，吾安能致之？吾有聰明經一卷，求之於彼，必謹而持，取感應若俯拾地芥耳。卽袖中出以授之，則金剛般若也。登卽執讀，七過而便驚寤，經猶在目。然後念通無滯，如久習焉。其喉舌間曲折浮沈，尋變入節，非常調也。自此聰敏日新，辯給在口，時謂爲觀音附麗于厥躬也。且曰：我師是周隋國師。凡所纂集義疏，必乘夢寐而神授我，無愧爲資矣。
釋法照，不知何許人也。立行多輕率，遊方不恒。長慶元年，入逆旅避雨，逡巡轉甚泥淖，過中時乞食不得。乃咄遣童子買彘肉煑，夾胡餅數枚，麤食略盡，且無恥愧，旁若無人。客皆詬駡，少年有欲敺者。照殊不答。至夜，念金剛經，本無脂燭，一室盡明，異香充滿。凡二十一客皆來禮拜謝過，各施衣物。照踞坐若無所覩。後不知終所。
釋慧普，姓宋，本郡蘄水人也。性地疎朗，敏利桀然，既奉尸羅，冰雪任操。元和十二年，樂廣濟山秀地靈，願棲于此。始謀誦大湼槃經，歷稔彌年，卒通四十二卷。聞者憮然曰：四袟大經，若爲温習，非揣量而可庶幾乎！或疑其妄言徹部，有亂次舉品題以試驗之，且無澁滯，少遼緩之，無不弭伏。普亦不戒意，躬刀耕火種，趣足而已。卉服布裘，度其伏臘，日夜經聲不絶。如是涉三十載，邑人學者，莫不推重，增修院宇。以大中三年冬，無疾，集衆告違，加趺坐終，儼若凝思。弟子以香泥纏飾，遷于山椒塔中，號湼槃焉。于今香火不絶。
亡名，長慶中自遠而至，狀輒麤暴。見寺中淨人，咄曰：與吾將錢沽酒。寺僧見之，怒其勿遮戒檢，辱我僧坊，其何以堪。遂奪其缾，擊寺外栢樹，缾則鏗然已碎，其酒凝滯不流，著樹如緑玉焉。摇之不散，嗅之無臭，寺僧驚怪，顧客何爲？客曰：某常持金剛般若，須預飲此物一杯，則諷吟瀏亮，率以爲常，非此不可。上人勿怪。寺僧遲迴之際，愀然其容，將器就樹盛之，其酒盡落器中，略無孑遺。觀者如堵，奄然流啜，斯須器窳而酣暢。不知其僧往復何所。
釋靈幽，不知何許人也。僻静淳直，誦習惟勤。偶疾暴終，杳歸冥府。引之見王，問修何業？答曰：貧道素持金剛般若，已有年矣。王合掌屢稱善哉，俾令諷誦。幽吮脣播舌，章段分明。念畢，王曰：未盡善矣。何耶？勘少一節文。何貫花之線斷乎？師壽命雖盡，且放還人間十年，要勸一切人受持斯典。如其真本，卽在濠州鍾離寺石碑上。如是已經七日而穌。幽遂奏奉勑令寫此經真本，添其句讀，在無法可説是名説法之後是也。
釋惟恭，不詳何許人也。少孺出俗于法性寺，好尚偪下，多狎非法之友。雖乖僧行，猶勤持誦金剛般若，罕離脣齒。酒徒博侣，交集門庭，虚誑云爲，曾無廉恥。後遇病且死。同寺有靈巋，其跡相類，號爲一寺二害也。巋偶出，去寺一里所，逢六七人少年甚都，衣服鮮潔，各執樂器如龜兹部，問靈巋曰：惟恭上人何在？巋卽語其處，疑其寺行香樂佛也。及曉，廻入寺，聞鐘聲，云恭卒。所見者乃天樂耳。蓋承經力，必生淨刹，亦以其跡勉靈巋也。巋感悟折節，緇門崇重，終成高邁焉。
釋遂端，姓張，不知何從而來德潤寺求師。其爲人也，質直清粹，不妄交遊。師授法華經，誦猶宿構，人皆駭嘆。至乎老齒，勤而無懈。十二時間恒諷不輟。咸通二年，忽結加趺坐而化，須臾口中出青色蓮花七莖。遠近奔走，皆至觀禮。邑人同心造龕，窆於東山之下。二十餘年，墳塋屢屢光發，後開視之，形質如生。衆迎還寺，漆紵飾之，今號真身院存焉。伊寺者，吴太子太傅都鄉侯闞澤書堂，後捨爲伽藍，其題額取澤字也。
釋神智，婺州義烏人也，俗姓力。力氏之先，黄帝臣牧之後。漢有魯郡相力歸，因官居兖，遂爲魯人也。祖考皆田畯，而以朴素相沿。智少有貞操，懇樂捨家，就雲門寺惟孝爲師。年十二，一食斷中，持大悲心呪，應法登戒，峻勵恪勤。俄屬會昌滅法，智形服雖殊，誓重爲僧，磨不磷而湼不淄，于時見矣。大中初年，復道。巡遊暨陽，考于禪室，且曰：營廷之魚，潛于藪澤，宜哉。此處吾之藪澤也。恒呪水盃以救百疾，飲之多差。百姓相率，日給無筭，號大悲和尚焉。大中中，入京兆，時昇平相國裴公休預夢智來，迨乎相見欣然。相國女郎鬼神所被，智持呪，七日平復。遂奏請院額曰大中聖壽，仍賜左神策軍鍾一口、天后繡󲊳、藏經五千卷。裴君爲書殿額。智以光啓丙午歲十二月，終于東白山，春秋六十八，法臘四十八。遷座歸暨陽南山入塔焉。
釋從審，不詳氏族，幼入江都禪智寺，捨家誦經數萬餘言。其寺卽隋煬帝之故宫也。咸通五年，受具戒於燕臺奉福寺律席經筵，遍知嘗染，後併三衣成五納。諸名山勝概，無不遊覽。末歸淮甸，推爲僧首。五六年間，一皆嚴肅。然恒誦淨名經，未𠍴日計。以貞明二年三月十八日構疾，迨十九日禺中微息而終，顔貌如常。荼毗，獲舍利三十粒，堅明通鍛無耗。疊石爲墳，筠源沙門靈護述墳銘云。
釋鴻楚，字方外，姓唐氏，永嘉人也。生而符彩，且異群兒。及甫髫齡，器度宏曠。楚之外昆弟皆出俗越之龍宫伽藍，遂祈二親，亦願隨往。網疎魚脱，籠揭鶴飛，杜若殖于蘭洲，新繒染于絳色，互相切直，誦習彌通，年二十三，方升上品無作。及廻本郡，時州將朱褒知其名節，欽揖愈勤。唐大順中以城南有廢大雲寺荒墌，表聞昭宗，欲重締構。帝俞其請。於是百工俱作，楚躬主之。施利程功，不𠍴于素，而講經禮像，無相奪倫。
武肅王錢氏，乾化初年於杭州龍興寺開度戒壇，召楚足臨壇員數，因奏薦梁太祖，賜紫衣并號，固讓弗聽，終不披著。自言涼德，何稱法門命數之服？時詩人鄭説南遊，訪鴻静法師，邂逅與楚會。體知高行，杼詩贈楚云：架上紫衣閑不著，案頭金字坐長看。
楚寬慈，人未嘗見其愠色。神氣清爽，厥頤豐下，且皤其腹。目不邪視，顧必廻身。世俗之言，不輕掉舌。所講法華經，計五十許座。一日，楚之講堂中忽生蓮華，重跗複葉，香氣芬荂。以長興三年壬辰六月五日，無疾而化。俗齡七十五，法臘五十二。道俗孺慕。其年遷塔于慈雲右岡焉。
楚講貫外，深夜行道誦經。將逝夕，燈光忽暗，經聲絶微，告門人曰：勞爾給使，吾將往矣。其所卧之榻中先有白蛇，其大若肱，恒同卧處。長誡童侍，無妄驚擾。生常撰上生經鈔，刺血寫法華經一部，至今永嘉人謂爲僧寶中異寶焉。
釋鴻莒，姓唐氏，永嘉人也。早出家于越州龍宫寺。始則誦法華經全部。得度，裹足往趨長安學律，因讀化度寺碑。時有舉人旁聽，見莒目贍多行，異之，知能背碑，請莒誦之。儒生覆其文，了無一悮。又相將去崇聖寺，亦然，而多強記，輩流所推。言歸故鄉，請受二衆依止。其細行也，生來未嘗叱其狸犬，豈況諸餘乎？然晝夜行道誦經，有鬼神扶衞，或爲然燭，或代添香，皆鬼物也。
天成三年戊子，水澇之後，報之以大旱，民荐饑饉。有強盜入其室，莒待之若賓客，躬作粥飯，飼之曰：徐徐去，山深無人。汝曹爲天災所困耳。盜者拜受而去。弟子中欲襲其不備，莒曰：非我弟子，我捨此永入深山矣。諸子罷輕襲之意。
長興癸巳歲中，恬然無疾，加趺儼然長逝。至三更，手敲龕門者三，弟子哭泣啓開，云：吾告汝等，與吾换新衣裳，緣佛土諸上善人嫌吾服章不淨。易畢便終，七日頂暖。時院中有巨犬三，能猛噬。遷塔日隨人馴狎。時山中麏鹿飛鳥相參，犬無摯猛，獸不驚奔。葬後，有虎遶墳號叫。其感物之情如是。有弟鴻楚，並高行，爲時所重。
釋道賢，不知何許人也。持諷孔雀王經以爲日計，末則受瑜伽灌頂法，持明之功愈多徵應。嘗夜夢佛携賢行，步步蹈履濃雲，若乘剛焉。每行不知幾百里，而指之曰：此摩竭陀國，此占波國，南印度、西印度、迦濕彌羅等國。且行且記，喜躍不勝。及寤覺，冥解五天梵音，悉曇語言。時西域僧到岐下，葱嶺北諸胡僧往往僞稱五印人，賢以一接語言，先斥之曰：汝是某國人。北戎南梵，無敢紿之。隴坻道俗，皆禀承密藏，號阿闍梨也。
迨長興末，明宗晏駕，立從厚爲帝。鳳翔清泰不恭其命。遣王思同帥師伐之，清泰乃嬰城自守。清泰問賢曰：危甚矣，如何？對曰：召竇八郎，可逆知勝負也。清泰出乘城撫衆，其竇八介甲持戈來馬前，作迎鬭之狀。跳躍已，解甲投戈而走。賢曰：此外敵必降之象也。果如斯説。清泰乃擁兵而東，召賢俱行，入洛，卽帝位歟。改元曰清泰。賢奏曰：年號不佳，何邪？水清石見。至二年，勑移并州晉高祖爲天平軍，乃阻兵自固，潛連契丹，長驅入洛，清泰自焚，果石見之應矣。晉兵未至，賢先終于洛，今兩京傳大教者，皆法孫之曾玄矣。
竇八郎者，岐人也，家且富焉。自荷器鬻水，言語不常，唯散髮披衣狂走，與李順興相類。或遇牛驢車，必撫掌而笑。迨死，焚之，火聚中盡化金色胡蝶而飛去。或手掬衣扇行之，歸家供養焉。
釋若虚，隱于廬山，數年持經，不出石室。江南國主李氏欽尚其道，累徵，終不降就。唯言老僧無能，寧銷王者歸心？若更相呼，竄入深山矣。或衣物則避讓，香則受之。以乾祐中盛夏坐終，身不沮壞，今湓城人供養影相焉。
又潭州釋亡名，恒誦法華經，口無他語。長沙文昭王馬氏特加禮重，召入天策府湘西院供養。然其語事，詭異堪驚。一旦召知佛殿僧，令急襞掠佛像，各就兩廂。僧皆謂爲狂發，相目而笑。舉止極甚總切。須臾，自入正殿内據佛座而坐，奄然而化。舉州道俗，争禮焚香，漢乾祐中也。
釋行瑫，姓陳氏，湖州長城人也。考曰良，母陶氏，鍾愛之心與諸子異。然其敏利，又於群童桀然而出。父母多途，礙其出家之志，終弗能禁。唐天祐二年依光遠師求于剃染。年十有二，誦法華經，月奇五辰而畢軸。次維摩經盡。如道安朝請經而暮納本焉，尋於餘杭龍興寺受滿足戒，遂往金華雙林寺智新傳南山律鈔，弭節服膺，流輩推揖。常食時至，以不󲊴之米與菜茹投小鼎中，參煑而食。此外斷無重味。義解之心，理棼破木，都無難色。嘗謂人曰：所好甚者，不見他物之可好。吾之好也，樂且無荒也。後唐天成中，寓于越，樂若耶山水，披覽大藏教，服枲麻之衣。募道俗置看經道場於寺之西北隅。構樓閣堂宇，蔚成别院，供四方僧，曾無匱乏。以顯德三年壬子秋七月示疾，終于此院，報齡六十二，法臘四十四。
瑫性剛正，無面諛，無背憎，足不趨豪貴之門，囊不畜盈餘之物，房無閉户，口無雜言。亦覽群書，旁探經論，慨其郭迻音義疎略，慧琳音義不傳，遂述大藏經音疏五百許卷，今行于江浙左右僧坊。然其短者，不宜稱疏。若言疏，可以疏通一藏經，瑫便過慈恩百本幾倍矣。其耿介持律，古之高邁也矣。
釋守真，永興萬年人也。俗姓紀，漢詐帝信之鴻緒。乃祖乃父，素履貞吉，弈葉孝行，充塞閭里，故鄉人美其孝焉。遂目之曰紀丁蘭也，真卽其後矣。洎黄寇干紀，僖宗蒙塵，車駕避鋒而西幸，咸鎬失守而没賊，因而徙家居于蜀矣。及冠也，偶遊聖壽寺見修進律師行出物表，語越常度，乃解帶卸冠，北面而事之。七支既備，先謁從朗師，學起信論；次依性光師，傳法界觀；後禮演祕闍棃，授瑜伽教，並得心要，咸盡指歸。自明達諸法，宣暢妙典，四十年間略無怠矣。而賜號曰昭信焉。講起信及法界觀共七十餘遍，皆以燈傳燈，用器投器。嗣乎法者二十許人，開灌頂道場五遍，約度僧尼士庶三千餘人，開水陸道場二十遍。常五更輪，結文殊五髻教法，至夜二更輪，四方無量壽教法，稱阿彌陀尊號，修念佛三昧，期生淨域。一日，謂弟子緣遇曰：如來不云出息不保入息。吾之壽也幸矣，汝之年也耄矣，今欲順俗從世，預設二塔，其可得乎？緣遇稽首而對曰：廣度長老捨院之右地請建塔者有年矣，今大師屬其意，長老致其美，因緣冥契，安可而止。於是鳩工而營之，自十月琢磨，至十一月徹繢。以開寶四年秋八月九日命衆念佛，佛聲既久，令止，奄然而歸寂，俗壽七十八，僧臘五十三。其月二十一日焚葬於北永泰門外智度院側。其獲舍利光潤，各將供養之。
次沙彌彌伽者，于闐國人也，專誦華嚴經，曾無間息。聖曆年中，天帝釋請迎伽上天誦持，乃曰：每被阿脩羅見擾，故屈師來，請爲誦宣華嚴經，以禳彼敵。遂陞座，朗諷是經。時脩羅軍衆聞經乃現威神，一時而化去。
又沙彌道蔭常念金剛經，寶曆初，因他出夜歸，虎暴中路，忽遇哮吼跳躑于前。蔭知不免，乃閉目而坐，唯默念是經，心期救護，虎遂伏草守之。達曙，村人來往，乃視虎，其蹲處涎流於地焉。蔭後持誦益加，高行矣。
論曰：入道之要，三慧爲門。若取聞持，勿過讀誦者矣。何耶？始惟據本，本立則道生。次則捨詮，詮留則月失，比爲指天邊之桂影，而還認馬上之鞭鞘。如此滯拘，去道彌遠。然則機有新發，跡或乍移，須令廣覽多聞。復次，背文高唱，在乎品位，先號法師。故經云：受持讀誦，解説書寫，如法修行是也。
原夫經傳震旦，夾譯漢庭，北則竺蘭始直聲而宣剖，南惟僧會揚曲韻以諷通。蘭乃月氏之生，會則康居之族。兩家左右，二見否臧，無爲冰上之狐，免問候傍之路。通曰：西竺僧持部類行事不同，或執親從佛聞，更難釐革。或稱我宗自許，多決派流。或直調而質乎？或歌聲而巧矣。致令傳授各競師資，此是彼非，我真他謬，終年矛盾，未有罷期。故有若美一期之唄𠽋，誦三契之伽他，感車馬而不行，動人天之共聽，此曲折聲之効也。若乃盤特少句，薄拘短章，止憂忘以鼓脣，胡暇巧而揚舌？猶登中聖，或致感徵，此直置聲之驗也。今以一言蔽之，但有感動龍神能生物善者，爲讀誦之正音也。或曰：常聞光音天之語言，則是梵音未委，那爲梵音邪？請狀貌以示之。通曰：諸陀羅尼，則梵語也。唄𠽋之聲，則梵音也。或曰：如天下言音令人樂聞者，與襄陽人爲較，準彼漢音也。音附語言，謂之漢音漢語。則知語與音别，所言唄𠽋者是梵音，如此方歌謳之調歟？且梵音急疾，而言則表詮也。分曉舒徐引曳，則唄𠽋也。或曰：此只合是西域僧傳授，何以陳思王與齊太宰撿經示沙門耶？通曰：此二王先已熟天竺曲韻，故聞山響及經偈，乃有傳授之説也。今之歌讚，附麗淫哇之曲，惉懘之音，加釀瓌辭，包藏密呪，敷爲梵奏，此實新聲也。如今啓夾，或曰開題，秖知逐句隨行，那辨真經僞造？豈分支品，未鑒别生，能顯既知，所詮須體。當聞捨筏，適足歸宗。達其阿字之門，圖其法身之體，此讀誦之至也。其有難通帚字，多遊族家，急令口誦於一經，且爲身參於不衆。賴能暗誦，免呼粥飯之僧；如偶澄清，緩裹歸家之幞。或曰：國朝度戒，何責經乎？豈不聞羯磨之辭，止云年滿，衣鉢具足，不言念經。爲增上緣耶？通曰：此滅法無知之徒言耳。上根感戒，果證相隨，何以經紙數考試耶？脱捨下根之誦持，入法止闒茸白丁矣。南山大師云：纔登解髮，便須通覽。又後周初，多度僧尼，勑靈藏銓品行業，若講若誦，卷部衆多，隨有文義，莫不周鑑，時共測量。通經了意，最爲第一。此乃精選誦經通義，爲入道之階漸也。不見此文，深爲痛惜。梁傳目此爲經師，宣師不沿而革，號爲讀誦。今采諸師從唐至宋，取其多善，宗歸乎高。則有感神宿廟，度苦因經。法智往生，感金光之照野；明慧行道，占虹氣之貫天。或受請居羅漢之前，或持明救城陽之疾。得御詩之餞送，見勢至之來迎。使者攝而不能，妖狐媚而自變。猗歟元皎，致李樹之叢生；焯爾楚金，感帝王之入夢。圓光在頂，三昧現前。遇誦華嚴，放金光於口角，後遊地獄，乘寶座於西方。三刀斷勢，傷於竹筒；千福經聲，入於帝耳。燈返不飡於薏苡，康聲無斷於連珠。或添齡於三十許年，或荖蠱於數十莖髮。或經音徧於燕壘，或本足在於鐘離，或樂象龜兹，或口開菡萏，或鬼神避呪，或陸地生蓮。或夢華胥而悉解梵音，或坐佛座而便歸圓寂。如斯上德，若此法師，殖璧隨方，貫花有次。身爲金鼓，擊之成懺悔之音；口若玉簫，吹之出神仙之曲。因依相授，徒倚獨宣，可謂皮裹法華，足行經藏。俾法者之不斷，善付三乘；皆成佛之無餘，還宣八辯者也。詩曰：伐柯伐柯，其則不遠。望吾曹無忘取則於此焉。
釋法成，本姓王，名守慎，官至監察御史。屬天后猜貳，信酷吏羅織，乃避法官，乞出家爲僧。苦節勤於化導，聲發響隨，行高質直。長安中，於京兆西市疏󲊴大坎，號曰海池焉，支分永安渠以注之，以爲放生之所。池上佛屋經樓，皆成所造。穿池之際，獲古石，銘云百年爲市，而後爲池。自隋朝置都立市，至于時正一百年矣。儀鳳二年，望氣者云：此坊有異氣。勑掘之，得石函，函内貯佛舍利萬餘粒，光色粲爛而堅剛。勑於此處造光宅寺，仍散舍利於京寺及諸州府各四十九粒。武后於此始置七寶臺，遂改寺額，成公居之。行其激勸，多以崇福爲己任焉。
釋業方者，卽解脱禪師之法孫也。身長七尺五寸，古貌軒昂，垂手過膝，眉長數寸，目有重瞳。人望凜然，禮誦無倦，紹脱高躅，動合無形，不捨利物，而再修梵宫。時太原府有士女造立文殊像一軀，將送入山，到淲池河側，洪波汎漲。方乃隔岸焚食啓告，河爲流減，過文殊畢，水還瀰溢。後終，建塔在寺西北一里，肉身見存，而多神異焉。
釋光儀，姓李氏，本唐宗室也。父瑯瑘王與越王起兵欲復本朝，中興帝道，不克，天后族誅之，而無噍類。儀方在襁褓中，乳母負之而逃。後數年，則天竊聞瑯瑘有子在民間，購之逾急。乳母將至扶風界中，鬻女工以自給。儀年八歲，狀貌不羣，神悟超拔。乳母疑遭貌取而敗，且極憂疑。乃造布襦，置錢於腰腹間，於桑林之下，告之令去。勑搜不慢，吾慮俱死，無益於事。汝聰穎，必可自立。或一旦富貴，無忘老姥。言訖對泣。儀慟不自勝，乳母從此而逝矣。儀茫然行至逆旅，與羣兒戲。有郡守夫人往夫所住處，方息，俱此見儀羣聚，且貌俊爽，因而憐之。召謂之曰：郎君家何在，而獨行至此？儀紿之曰：莊鄰於此，有時閑戲耳。夫人食之，又給之錢，乃解衣而内其錢。日暮尋逕而去，擬投村墅。遇一老僧，呼曰：爾小子，汝今一身，家已破滅，將奚所適？儀驚愕佇立，老僧又曰：出家閑曠，且無憂畏，小子欲之乎？儀曰：素所願也。老僧因携其手至大樹陰，令禮十方佛，歸依常住佛法僧已，因削其䰂。又出袈裟以披服之，小大稱其體。其執持收掩，猶如幾夏比丘。老僧喜曰：此習性使然，善持僧行。遂指東北曰：去此數里有伽藍，汝直詣彼，謁寺主云，我使汝爲其弟子也。言畢，老僧歘然亡矣，方知聖僧也。儀如言趣彼，寺主駭其言，因留之。經十年許，儀已洞明經律，善其禪觀。而屬中宗卽位，唐室復興，勑求瑯瑘王後，儀方向寺僧言之。時衆大駭，因出詣扶風李使君，卽儀之諸父也。見之悲喜，乃舍之於家，方以狀聞，固請不可。使君有女，年齒相侔，一見儀而心悦，願致情曲。儀恐懾而避焉。他日會使君夫人出其女，靚粧麗服，從者越多，來而逼之。儀固拒百端，終不屑就，紿之曰：身不潔，請沐浴待命。女許諾，方令具湯沐，女出，因閉關。女還排户，既不得入，自牖窺之，方持削髮刀，顧而言曰：有于此根，故爲慾逼，今若除此，何逼之爲？女懼止之，不可，遂斷其勢，投之于地。儀亦悶絶，户既不開。俄而使君、夫人俱到，女實情具告，遂破户視之，漸蘇。命毉工舁歸蠶室，以火燒地，苦酒沃之，坐之于上，以膏傅之。月餘瘡愈。使君奏儀是瑯瑘王子。有勑命驛置至京，引見慰問，優賚豐洽，詔襲父爵。儀懇讓，誓願爲僧，確乎不拔。中宗勑令領徒，任置蘭若，自恣化方。儀性好終南山，因居法興寺。於諸谷口造庵寮蘭若，凡數十處，率由道聲馳遠，談説動人。或山行十里閒，緇素侍者常數千百人，迎候瞻待，甚於權要卿相焉。
儀恒居寂定，或言將來事，以決吉凶，必無差忒，人益歸之。開元二十三年六月二十三日，先囑累弟子：當謹護身口，勿事諠譁。祖師意無别事，静則真法現前。此外提唱，皆不獲已。言極激切。因北首而卧枕肱，右脇著席而亡，此大湼槃之表兆也。遺言令葬於少陵原南，乃鑿原成室而封之。柩之發也，異香芬馥，狀貌如生。祖車出城，白鶴數百鳴唳空中，綵雲依約，覆車數十里。道俗號咷，多持孝服。所葬之地，遂建天寶寺，弟子皆留而守之。
釋自覺，博陵望都人也。稚齒猒于俗態，俄白親老言：兒樂從佛求度世去。二親驚愕，咄咤俾去，然無慚怍。再拜請命，乃強禮本部開元寺知欽。欽觀其志氣弗羣，立字曰自覺。訓之曰：汝聞名思義。答曰：佛種從緣起，唯聽明誨矣。既而誦經及格蒙度。至德二年年滿，鎮州受具足法。卽往靈壽縣禪法寺習律經論，勤瘁九年，皆造微也。便言當入太行山，於一磐石上結茅庵三畝，小谿爲蘭若，不亦快乎。大曆元年九月晦，往平山縣界，得重林山院，果應所求，遁跡自娱。至二年五月，天其旱暵，覺則跣足經行，冬則右肩偏袒。其林薄山谷，虎狼狃跡重複。唯拾果采蔬，卯時一食。時恒陽節度使張君患炎旱，聞覺精苦，躬入山請其祈雨。張語之曰：某無政術，致累百姓三年亢陽，借苦引咎自責，良無補矣。或云龍王多依師聽法，忘其施雨。願師垂救旱之誓，有如白水。如念蒼生，請輟禪定，略入軍府。覺乃虔恪啓告龍神，未移晷刻，天輒大雨，二辰告足。張帥歸向勤重，若孝子之事父母焉。
覺始入法已來，學諸佛因中誓願，其數亦四十九也。其一願身長隨大悲菩薩，次願造鑄大悲像寺。及乎發言響應，檀施臻萃，用赤金鼓鑄成，舉高四十九尺，梵相端嚴，眼臂全具。迨更年稔，寺亦隨成，今城西山大寺是歟。遂於壇前誦念至三更，見神光二道作中金色，於晃朗中見彌陀佛、觀音、勢至左右翼從，佛垂金臂呼自覺聲，漸下雲來，摩其頂曰：守願勿悛，無宜懈廢，利物爲先。汝去吾隨，任從汝意。言畢雲收，香無朕迹。覺以願心酬畢，返山林之閒，擇送終之處。貞元十一年二月望夜，有神人現半身，若毗沙門狀，謂曰：師今歲滅度矣。舉手謝神人曰：往來定分，吾聞命矣。其年六月十四日，奄歸寂滅。門人欲奉神龕歸山寺，州府人苦留，終於大悲寺南遷塔焉。則十三年四月八日也。其大悲爲恒陽奇事，感應潛通，至周顯德初，勑鑄九府圓法，天下銅像，一例除毁。時州人相率出錢贖此像，不允，登卽爐橐鎔冶。真定之人莫不悲悼。時炭熾飛煙，鎔之，從頂至胸，旋收銅汁，斯須計料，匠氏暴卒，自此罷工。迨宋太祖神德皇帝追鑄令全，代懺前事焉。
釋慧雲，姓姚氏，湖湘人也。性識精明，氣貌疎朗。高宗麟德元年，正十歲矣，邈然有出塵之志。二親多厭沮之，其心匪席，不可卷也。父哀其所願，從往南岳初祖禪師稟承慈訓，而能黠慧，好味經教，沈默如也。至于弱冠，於嶽寺受具足法。自專護戒，且善毗尼，尋罷講科，專營福事。發言響答，化俗風從。立事絶私，士庶欽揖。乃出重湖而遊荆郢，江南振錫，浙汭携囊，務在勸人令捨慳病。隨處蓋造，緝修寺宇二十餘所，皆功成不宰。
天后久視元年，江北行化，因緣未會。長安元年，來觀梁苑，夜宿繁臺，企望隨河北岸，有異氣屬天。質明，入城尋覩，乃歙州司馬宅。西北園中池沼，雲徙步臨岸，見瀾漪中有天宫影，參差樓閣，合沓珠瓔，門牖綵繪，而九重儀像逶迤而千狀，直謂兜率之宫院矣。雲覩兹異事，喜貫心膺，吾聞智嚴經説，瑠璃地上現宫殿之影，此不思議之境界也。今決擬建梵宫，答其徵瑞。乃挂錫于安業寺。神龍二年丙午，往濮州屬縣報成寺，發願爲國摹寫彌勒像，舉高一丈八尺，募人出赤金。于時施者委輸，逡巡若丘阜矣。遂振櫜籥，程巧工，一鑄克成，相好奇特。殆景龍四年庚戌六月，屬温王讓位，奉睿宗叔父也。景雲元年，雲於寺東廊南隅造别殿安聖容。始云治材，方議版築，檀越衆議紛紜，未成建樹。至二年辛亥，於福慧寺經坊北貿新安典午鄭景宅。方事興工，掘得古碑，則北齊天保六年乙亥歲置建國寺，乃高歡嗣子文宣帝也。覩之者皆驚嘆，同舍利弗悲螘垤焉。採訪使君稱異再三，遂沿此記，改福慧爲建國寺迎取安業聖容及殿材至寺。太極元年五月十三日改元延和，是歲刑部尚書王志愔爲採訪使，至浚郊宣勑，應凡寺院無名額者，並令毁撤，所有銅鐵佛像收入近寺。雲移所鑄像，及造殿宇門廊，猶虧綵繢。遇新勑，乃輟工。雲於彌勒像前，泣淚焚香，重禮重告曰：若與此有緣，當現奇瑞，策悟羣心。少頃，像首上放金色光，照曜天地，滿城士庶皆嘆希有。是時生謗毁者隨喪兩目，又有舌腫一尺許者。遠近傳聞，争來瞻禮，捨施如山。乃全勝概，像坐垂趺，人觀稽顙。涉惡報者，雲望像爲其悔過，斯須失明者重視，舌卷者能言，皆願爲寺之奴，持鐘掃地也。採訪使王志愔、賀蘭務同録祥瑞奏聞。睿宗潛符夢想，有勑改建國之牓爲相國，蓋取諸帝由相王龍飛故也。仍勑佛授記寺大德明幹同共檢校功德，勿令州府煩擾。中書舍人賈曾、侍郎崔沼、給事中盧逸、中書侍郎平章事岑羲皆捐俸禄，共構因緣。或啓發心之元，或施外護之力。先天中行傳神于潞邸。玄宗卽位，至八月十五日，上皇御書寺額，奉詔令大德真諦并弟子二人、品官一人，賫勑賜旛花及寺額至，迎受懸掛。雲道化梁園，身榮福樹，百齡有限，四相交遷，終于寺之别院。葬今京之東郊，寺莊塔亭存焉。時號造寺祖師。
雲去世後，天寶四載造大閣，號排雲。肅宗至德年中造東塔，號普滿者，至代宗大曆十年畢工。或云造塔僧能分身行化，難測品階。文殊、維摩，是王府友吴道子裝塑。又開元十四年，玄宗東封迴，勑車政道往于闐國摹寫天王樣，就寺壁畫焉。僧智儼募衆畫西庫北壁，三乘入道位次，皆稱奇絶。今之殿宇，皆大順年火災之後蓋造，大宋太祖重修。翰林待詔高益筆跡壁畫，時推筆墨之妙矣。
釋玄覽，姓褚氏，其先河南人也。食菜于錢塘，因是家焉。覽誕膺明德，生而懸解，深達實相，以崇善本。自初念至于捨家，師承慧昶。昶師德無不滿，衆用皆足，年高行尊，久爲師範，及見覽無一息之間違仁，告門人曰：無上之道，清淨爲本。有能一念用其心，吾未見學不足者。江表無真僧久矣，或以此子爲法鼓耶？俾遐邇聞之。其預爲達匠之所甄異也如此。其本邑有故華嚴寺，覽以包桑之地近於玄禮師之先塋，屬隋室不競，法宇弛頽，名將壑遷，跡亦時廢。屬于唐初，慕信人重建。文明歲，有勑許還舊額，廣輪制度，兼移基址。背山臨水，往返形勝。覽初以具戒依天竺，次以僧録住一閑居，後以耆德統華嚴三寺。次第同致于道，道無不在，因教有遷也。覽嘗以憫物慈濟爲己任，遂議寺前平湖之通川爲放生池。時太守袁從禮因兹勸勉，深入慈門，以禁六里。司馬楊敏言感夢，又廣至十里。是以揵鬐掉尾，噞喁浮沈，不虞其害，得遂生性焉。覽又以經像爲最則，殿前畫四像，慈氏爲首。鑄金銅像三百五十座，彌陀爲首。寫經二千餘軸，金字湼槃經爲首。如是功德，以順現報。故王考宗追贈和州刺史右散騎常侍封舒國公無量，則覽之元昆也。量修學之日，臨平湖龍見，無不往觀，舒公晏然不離書案，氣度如此。明皇初年，舒公侍講，帝嘉尚之。歸覲太夫人，年已期頤。昆季皆以華皓，晨昏之地説法而已。覽以開元二十二年示疾，終于臨平所造寺。春秋八十四。僧明了、大覺、普賢、神滿、懷遜，皆參預法流，奉法器藏于細礪洞之下基。工部侍郎徐安貞撰碑頌德焉。
又閩中愛同寺釋守如，多事勸誘，越上之民歸若鄽聚焉。崇樹精廬，以爲濟衆，急在利他。開元十年於寺營浴室，患地勢斗高，清泉在下，桔橰無用，汲引步遥，終以爲勞。思慮不迨，無由改作。忽一宵下流頓涸，距造浴室所二十餘步，清泉迸出，時謂神功冥作，移此泉耳。七閩之民罔不歸信，終于温室之偏房矣。
釋玄朗，字慧明，姓傅氏。其先浦陽郡江夏太守拯公之後。曹魏世，避地于江左，則梁大士翕之六代孫，遂爲烏傷人也。母葛氏初姙，夢乘羊車飛空躡虚而覺身重。自兹已後，葷血惡聞。殆乎産蓐，亦如初寐，覺後心輕體安。嬰兒不啼，呪爾而笑。九歲出家，師授其經，日過七紙。如意元年閏五月十九日，勑度配清泰寺。弱冠，遠尋光州岸律師，受滿足戒。旋學律範。又博覽經論，搜求異同，亢切湼槃。嘗恨古人雖有章疏，判斷未爲平允。往在會稽妙喜寺與印宗禪師商搉秘要，雖互相述許，大旨未周。聞天台一宗可以清衆滯，可以趣一理，因詣東陽天宫寺慧威法師。威稟承括州智威，時傳威是徐陵後身，灌頂師之高足也，朗親附之，不患貧苦。達法華、淨名、大論、止觀、禪門等，凡一宗之教迹，研覈至精。後依恭禪師重修觀法，博達儒書，兼閑道宗，無不該覽。雖通諸見，獨以止觀以爲入道之程，作安心之域。雖衆聖繼想，而以觀音悲智爲事行良津，遊心十乘，諦冥三觀，四悉利物，六卽體徧。雖致心物表，身猒人寰，精捐舊廬，志栖林壑。唯十八種十二頭陀，隱左溪巖，因以爲號。獨坐一室，三十餘秋，麻紵爲衣，糲蔬充食，有願生兜率宫，必資福事。乃構殿壁，繢觀音、賓頭盧像。乃焚香斂念，便感五色神光，道俗俱瞻，嘆未曾有。此後或猿玃來而捧鉢，或飛鳥息以聽經。時有盲狗來至山門，長嘷宛轉于地，朗憫之，焚香精誠，爲狗懺悔，不踰旬日，雙目豁明。至開元十六年，刺史王上客屈朗出山，暫居城下。朗辭疾，仍歸本居。厥後誨人匪倦，講不待衆。一鬱多羅四十餘年，一尼師壇終身不易。食無重味，居必偏厦。非因尋經典，不燃一燭。非因覲聖容，不行一步。其細行修心，蓋徇律法之制，遂得遠域沙門、鄰境耆耋擁室填門，若冬陽夏陰，弗召而自至也。其寺宇凋弊，乃指授僧靈稟建。其殿宇形像，累二甎塔。繢事不用牛膠，悉調香汁。天台之教鼎盛，何莫由斯也？一日，顧謂門人曰：吾衆事云畢，年旦暮焉。以天寶十三年九月十九日薄疾而終，春秋八十有二，僧夏六十一。置塔於巖所，生常撰法華經科文二卷。付法弟子衢州龍丘寺道賓、淨安寺慧從、越州法華寺法源、神邕、常州福業寺守真、蘇州報恩寺道遵、明州大寶寺道原、婺州開元寺清辯。齠年募道，志意求師，不踰三年，思過半矣。行其道者，號左溪焉。第其傳法，號五祖矣。禹山沙門神迥著乎真讚矣。
釋慧明，俗姓陳氏，漢太丘長寔之後。世居潁川，永嘉南渡，祖爲司徒掾。曾祖仲文有佐命于陳，封丹陽公。祖爲雙溪、穀熟二縣令。考爲蘭陵長，乃爲蘭陵人也。明母氏初感之日，如持佛戒，足惡履于葷園，口不嘗于鱻器。神夢髣髴，如聞法音，既而誕焉。年漸及丱，方祈捨俗，父母偕聽。至受具時，卽開元七年也。習學律藏，嘗謂人曰：昔者繁刑首作，伯成子遁焉。吾雖不捨律儀，而惡乎諍論紛紛。若心印心之法至矣哉！乃西詣方巖，頓開心地。天寶中有願於清涼山。淮汴阻兵，明卽旋策。與禪客遇，同遊宛陵，於上石門置蘭若三所，有大虥來擾，如撫狵焉。時薦饑，羣盜欲至，必號呼先告，往往有徵焉。先是此鄉好弋獵，明化之，皆焚罝網器仗矣。至天寶五年，爰止乎魚陂道塲。有瑀公者，白土史宗之流，迹邇行微，世莫之識，始相見曰：南祖傳教菩薩，來何晚耶？他日同登魚陂峯頂，見東南有山蒼琅獨秀，謂瑀公曰：吾與此山宿有緣矣。天寶八年，有制度人。州將韋南金舉高行，黑白狀請，隸名州中寧化道場，明固辭。改隸佛川，卽疇昔魚陂所望之峯，梁吴均故宅之所，地志云：青山南掘得古佛二軀，莫知年代。獲像之地，靈泉涌起，因名佛川焉。泉側有吴王古祠，風俗淫祀，濫以犧牲。於是明夜泊廟間，雷雨薦至，林摧瓦飛。頃之，雨收月在，見一丈夫容衞甚盛。明曰：居士，生爲賢人，死爲明神，奈何使蒼生每被血食，豈知此事殃爾業耶？神曰：非弟子本意，人自爲之。禮懺再三，因與受菩薩戒。神欣然曰：師欲移寺，弟子願捨此處，永奉禪宫。後果移寺於祠側，獲銅盤之底，篆文有慧明二字焉。建中元年正月示疾，其日庭水春染，山雨晝冥，猛虎繞垣，悲嘯而去。十二日，奄然長往，春秋八十四，僧臘五十一。二月十二日建塔于寺西山焉。傳法弟子慧解、慧敏、如知三人也，若鶖子採菽之倫也。菩薩戒弟子，刺史盧幼平、顔真卿、獨孤問俗、杜位、裴清，深於禪味。俾晝公爲塔銘焉。
釋子瑀字真瑛，姓沈氏，吴興德清人也。其先亡國於沈，因以爲氏，春秋沈子之後也。瑀生而聰慧，不以師授。年未總角，辭親出家，以如意年中大赦度人，壞衣削䰂，煤炱世事，於洛京大福先寺受戒。勤勤祈請，假寐三日之夕，見有神人儼然在目，倐往忽來，或同或異，得非至誠乎？於是燭如來燈，佩菩薩印。證聖中歸于大雲道場，堅執律柄，僧綱釐舉，不亦宜哉！瑀素履純庬，無咎無譽。使天下之士有外道焉，有闡提焉，心如飄風，言若泉涌，撓我聖教，擠我妙門，瑀示以從容，誘以方便，莫不稽首挫色而聞命焉。常禮一萬五千佛名兼慈悲懺，日夜一帀，或二日三日一帀。夜有聖僧九人降於禮懺之所，相與行道，彈指而去。或夜無燈燭，心口是念，圓光照室，如坐月中。如此則往往有之。瑀慨德清偏邑，未有塔寺，遂鋭懷營構。一唱齊和，乃成精宇。前後寫經三藏，凡一万六千卷。天寶初，臨安足法師死，經三宿，將入地獄，冥中見瑀引至王所，謂王曰：此人能講湼槃經，王宜宥之。王曰：唯聞巖崙師能講，不聞此師名，何也？如是再三，王不能屈，因赦之。曾是鄉人施󲊵牛者，天然不孕，因而出乳，其通感如是。以十一年秋禪坐而終。十二年春，將啓靈龕，欲焚之，容色不變，如生，雖少林孕髭，蘄春育髮，何獨嘉也？大理評事攝監察御史姚淡、主客郎中姚涑、刺史楊慧才偕歸信焉。
釋惟實，姓湯氏，富陽人。其爲人也，杜多其行，禪觀其心，淡然静居，長坐不寐。初母氏抑其願心，不容披削。既而籠開鳥逝，岸穴泉飛，學善財之徧參，同迦葉之練行。天寶中往明州若㠗山，夜聞冥告曰：達蓬聖跡名山，宜矣。翌日且登其山，巖洞窈窕，石壁削成，秀異之多，實維靈境。有大佛足跡，詢其山叟，則曰彼開元年中始現斯瑞。遂願棲此，有終焉之志。時屬海寇袁晁蜂螘屯聚，分以剽劫，殺戮無辜。至于香山，衆皆奔竄。實據榻瞑目，先以大石掩洞門。賊可三二百數，復舁巨石闊二丈餘，鎮其穴口。實起喑嗚，以掌舉之，羣盜羅拜以謝之而去。邑民重之，遂立精舍，弗再歲而成。大曆八年也。太守裴儆奏請署香山題額焉，詔度僧七人隸名矣。以貞元二年冬示疾，終于寺，則加趺而化也。春秋六十二，法臘三十一矣。
釋增忍，俗姓史氏，沛國陳留人也。典謁之年，登其鄉校。百氏簡策，寓目入神。藝文且工，乃隨計吏，數舉不捷。會昌初，薄遊塞垣，訪古賀蘭山中，得淨地者白草谷内，發菩提心，頓掛儒冠，直歸釋氏。乃薙草結茆爲舍，倍切精進。羌胡之族，競臻供獻酥酪。至五載，節使李彦佐嘉其名節，於龍興寺建别院，號白草焉，蓋取其始修道之本地也。忍刺血寫諸經。大中七年，李公慮其枯悴，躬往敦諭曰：師何獨善一身，行小乘行？胡不延惜生性，任持教法，所利博哉！忍執情膠固，遂著三教毁傷論以見志，帥覽而益加崇重。九年，因讀大悲經，究尋四十二臂至無畏手，疑而結壇，浹旬禱請，自空中現其正印，雙拳歷歷可觀。遂命畫工繪寫此臂焉。或有譏謗者，忍再精慤虔告，畫工濯筆銅椀中，忽感寶性花一朶，枝趺𩬞葉，一皆鮮明，覩者驚嘆。至咸通十二年七月十日示滅于白草院，春秋五十九。以十月十七日藏神于水館之南，建塔焉。
初忍刺血寫經，總二百八十三卷。畫盧舍那閣三十五尺，門一丈六尺。起樣畫大悲功德三軸，自著大悲論六卷，並藏諸篋笥焉。後節使唐恒夫仰其遺跡，奏乞旌勸，勑謚大師曰廣慧，塔曰念定。
弟子無轍，亦致遠之高足，賫血書經二卷、瑞花椀一枚，詣闕奏呈，宣賜紫衣。天復中終。及梁乾化初，中書令西平王韓公遜録遺跡奏聞，太祖勑致謚曰法空，别賜紫方袍，塞垣榮之。後唐同光中，從事薛昭紀爲碑焉。
釋文瓚，姓張氏，晉陽人也。天姿整恪，幼事師於并州崇福寺。學該羣籍，控帶三乘。至若金版銀繩之籙，龍韜象祕之文，罔不耰耘情田，波濤口海，宣暢皇化，對揚天休，一皆悦服。詔爲翻譯，并河南佛授記寺兼京兆安國、荷恩、崇福等寺大德。好修福事，設無遮一百會，凡聖混淆，一皆等施。縱風雲連起，及至齋日，必晴明晏然，感動人祇，福無唐設。春秋六十餘，卒於本院。境内苦霧如泣，數日不解焉。
釋懷玉，姓許，并州人也。少而警利，日覽千言。早露鋒芒，逈拔儕類。及其長也，戒節踰峻。梵塲龜鑑，志在修葺，無間彼此，夏墟寺宇，經有闕而必補，像有凋而遍修，三任紀綱，特有崇建。仍校讎大藏經二十餘本，祁寒盛暑，不廢晨暮。增飾淨土院，與事任力，轉加殊麗。代宗嘉之，委爲灌頂道場主，真言祕訣有所在矣。春秋六十三，卒於本院云。
釋代病者，台州天台人也，姓陳氏。以其嘗發大願，盡一報代衆生之病，致本名不顯矣。誕育之辰，祥光充室，鄰里異焉。七歲喪父，哀毁幾于滅性。白母求出家，母纔艱阻，遂斷一指，親黨敦勸，偏親乃送於國清寺。因戒法登滿，誓志觀方。初止今東京，次於河陽，爲民救旱，按經繢八龍王，立道場。啓祝畢，投諸河。舉衆咸覩畫像沉躍不定，斯須雲起膚寸，雷雨大作，千里告足。自此歸心者衆。先是三城間多暴風雹，動傷苗稼雉堞，號爲毒龍爲之也。代病爲誦密語，後經歲序，都亡是患。盟津民立堂宇若生祠焉。大曆元年，登太行，遊霍山，乃深入幽邃，結茆而居。有盗其盂食，俄見二虎據路，會逢代病，盗叩頭陳悔。慰諭畢，因摩挲虎頭，如是累伏猛獸。其盗本樵子，願依附爲苦行焉。其中山神廟，晉絳之間傳其肸蠁。代病入廟，勸其受歸戒，絶烹燀牲牢。其神石像屢屢隨勸頷首，顧其神婦，略無俞答之狀。遂剃神之髮，毁撤神婦。鄉人怪之，聞白州邑。太守怒之曰：此唐高祖初起至此，久困陰雨，其神見形示路，以迎義師。厥後礱石爲像，薦饗無虧。此之髠師無狀敢爾。俾繫閉於嘉泉寺，扃鍵且嚴。至二十日啓關，寂然禪定，傾城咸往觀禮，或聲磬，舒徐而起。太守急召之不來，以至約令斷頭。代病斬一指以付使者。太守感之，躬就迎請，移置大梵寺，别營甎浮圖以藏其指節矣。由是檀信駢肩躡踵。有寘毒於酒者，賄貧女往施之。代病已知。貧女紿之曰：妾家醖覺美，酌施和尚求福。況以佛不逆衆生願。代病曰：汝亦是佛。然貧女懼反飲，具以情告。代病執杯啜之，俄爾酒氣及兩脛足，地爲之僨裂，聞者驚怪，以酒供養，自兹始也。汾隰西河人有疾，止給與淨水，飲之必瘳。凡屬薦饑，必募糧設食。後於趙城救斯荒歉，作施食道場，前後八會，遐邇賴之，道感多類。以貞元十九年秋七月八日，奄然加趺示滅。四衆初謂如嘉泉寺之禪定歟，香花供養，至于隔歲。膚肉漸堅，方知永逝，遂漆布繢畫之。武宗廢塔像，無巨細皆毁除，或議之移入陶竈中。既而生瑞草一本，其狀亭亭若蓋，盤錯縈紆，庇其風雨而有餘也。宣宗卽位，佛事中興，綱糾比丘造小亭，移真形寘於此。先於嘉泉寺斷指節，已過百齡，筋肉甲爪光潤，且如金色。或屬兵革，城陷指亡。後有賫出逃難，事息歸還。亦陰福其逋亡者，至今平陽人崇信焉。
釋僧竭者，不知何許人也，生在佛家，化行神甸。護珠言戒，止水澄心。每嗟靳固之夫，不自檀那之度，乃於建中中造曼殊堂，擬摹五臺之聖相。議築臺至于水際，竭懼傷生命，俾立三日道場，呪其多足至無足，當移竄相避，勿成某梵行之難。將知至誠所感，徵驗弗虚，掘土及泉，了無蠢動焉。常以複素爲漉袋，遇汲有蟲，投諸井坎，時號護生井，恒盈不涸。又觀其飛蛾蠛蠓，錯認火明爲可飛之路，故犯之，乃鑄銅蟾爲息煙調。天下傳其制度。其曼殊院嘗轉經，每勑賜香。此寺本七寶臺寺，内有天后所造之臺，竭居于中焉。
釋定光者，不知何許人也。爰從入法，厥性弗拘，糲食斷中，麤襦卒歲。方於庸蜀化導有緣，事或多魔，教鍾中𠘶。俄遭武宗毁廢，例反儒宗。及乎佛日重暉，僧倫咸序，光同締構寺宇，因鑄大鐘，計赤金萬餘斤。爾日鼓籥灰飛，投鑪火熾，有祥煙兩道自浮圖相輪最高處出，冉冉射上，若虹蜺焉。萬人引望，五色騰凌，相感如然，信鼓斯應。其塔是阿育王藏舍利之所。大和初南蠻蒙傞顛剽掠入益城，分蠻卒舍于寺内廊廡，皆烹炙熏灼，僧皆奔迸。時塔頂出四道濃煙，分穗直上空虚，至夜。蠻蜑覩此奇異，乃禁止污穢。此塔先在西北四十餘步，天寶末長史章仇兼瓊赴在，至劒門，見一人長一丈餘，持戟當路。兼瓊驚問，對曰：某是大石寺護塔神，故來奉迎，且有少事咨祈大夫也。緣大石寺塔在西南，未爲極善，今請移東北四十二步。伏望便掘石此下，以鎮舍利。兼瓊曰：此易耳。遂隱厥形，到府數日，乃令量其地處，先掘，果得巨石，其深無際。促石匠數十人鏨󲊴之，至夜，輙填滿。遣人潛伺之，見有白彘數十以喙推石末塞之，隨以舌舐，其堅如鐵銅矣。章仇止令勿󲊴，遂移塔於今所，卽金花舊寺基也。光鐘亦移入新寺焉。
釋貞幹，俗姓武氏，雲中人也。神宇高邈，以禪默爲務。曳錫踽步，南訪靈跡，及至故鄣，有崑山寺者，林泉秀茂，則宋支曇諦嘗考室于此，味道崇化二十餘載，基蹠存焉。至元嘉中創成大伽藍。屬武宗廢教，其寺屏除。幹至止於兹，與范陽盧君襲同興弘覺法師第二生名跡，寺成，進士姚扶有詩。
幹後遊今秀州長水，見靈光寺，邑民欲樹巨殿。時盧令移邑字民，欣然相遇，幹悉先知。或云得他心宿命之明焉。遂請幹首唱，而惡偃室之囂，寓殿基後，編苫爲淺室而居。四方檀信，弗召自臻。又與僧令恭君道等累歲方成今殿。其最高廣，海内罕比。事畢，挈弊囊，振舊錫歸北，莫知其終。
釋道遵，字宗達，姓張氏，吴興人也。夙負殊操，潔士稱之，榮曜不足關於心，聲塵未嘗觸其性。至年二十，詣天竺義威律師受具戒，事報恩寺興大師。首宗毗尼傳教也。後學天台一心三觀法門，欲廣寫法華經，置道場，闢經院。一之日發其心，二之日規其趾，作不逾序，厥功成焉，居支硎之福地。大曆元年，州將韋元甫、兵部尚書劉晏、侍御史王圓、開州刺史陸向、殿中侍御史陸迅、大理評事張象，競誘真心，共獲殊勝，乃相與飛表奏聞。詔書特署爲法華道場，自江以東總一十七所，皆因遵之首置也。舉精行大德二七人，常持此經，以報主恩。鑄盧舍那及毗盧遮那像，及多寶塔，修淨土當生業，造彌陀佛，復寫天台教。益乎道場，置常住莊二區。平時講法華玄義、天台止觀、四分鈔文，臨壇度人，授心揚律，徒盈石室之籌。天寶中，於靈巖道場，行法華三昧，忽覩大明上燭于天，我身正念儼在光中。異日問荆溪然師曰：智慧光明從心流出，非精志之所致耶？又於本寺入法華道場，覩此身在空中坐，先證者知是滌垢之相。其年春秋七十一，僧夏四十六，以興元元年七月二十九日告終于支硎山寺。僧益公、翰公一夜同夢大殿崩，果遵入滅。門人靈翰、法盛、道欣、猶子靈源追慕不已，樹塔旌德焉。
釋含光，不知何許人也。幼覺囂塵，馳求簡静。開元中見不空三藏頗高時望，乃依附焉。及不空却廻西域，光亦影隨，匪憚艱危，思尋聖迹。去時泛舶海中，遇巨魚望舟，有吞噬之意。兩遭黑風，天吴異物之怪，既從恬静，俄扺師子國。屬尊賢阿闍棃建大悲胎藏壇，許光并慧𧦪同受五部灌頂法。天寶六載廻京，不空譯經，乃當參議華梵，屬師卒。後代宗重光，如見不空，勑委往五臺山修功德。時天台宗學湛然解了禪觀，深得智者膏腴，嘗與江淮僧四十餘人入清涼境界。湛然與光相見，問西域傳法之事。光云：有一國僧體解空宗，問及智者教法。梵僧云：曾聞此教定邪正，曉偏圓，明止觀，功推第一。再三囑光或因緣重至，爲翻唐爲梵附來，某願受持。屢屢握手叮囑。詳其南印土多行龍樹宗見，故有此願流布也。光不知其終。
釋寂然，姓白氏，不知何許人也。名節素奇，踵四聖種，故號頭陀焉。大和二年，振錫觀方，訪天台勝境。到剡沃洲山者，在天姥岑之陰，對天台華頂、赤城，北望四明，金庭石皷山介焉西北。北有支遁嶺、養馬坡、放鶴岑次焉。晉宋已來，兹山洞開。初有羅漢白道猷言西域來，戾止是山。次竺法潛、支道林居焉。高人勝士，接踵而棲此中。至於戴逵、王羲之、郗超、孫綽、許詢遊憩其間矣。見是中景異，聞名士多居，如歸故鄉，戀而不能捨去。既行道化，盛集禪徒。浙東廉使元相國稹聞之，始爲卜築。次陸中丞臨越知之，助其完葺。三年鬱成大院，五年而佛事興。然每爲往來禪侣談説心要，後終于山院。大和七年，時白樂天在河南保釐爲記，劉賓客禹錫書之。
釋普岸，姓蔡氏，漢東人也。沖弱之齡，逈然聰敏，骨目奇秀，天生不嗜葷羶，長有出塵之意。其父嚴毅，訓授經籍，漸通其義，秉翰伸辭，宛然華藻。因入僧舍，暫執經卷，乃歎曰：佛法玄微，非造次可及！决志辭親。時懷海禪師居百丈山，毳納之人駢肩累足，時號大叢林焉。岸叩其關，海攝受之。日隨普請施役，夜獨執燭誦經，曾不憚勞，遂諧剃染。及陞戒品，便習禪那，壁坐忘疲，觀心恒務。薝蔔附風而香遠，虥貓逢獸而吼高，學者成圍，請於安陸壽山院坐道場矣。如是環拱可四百餘衆，執器聽瞿沙之説，投籌待毱多之度。大利群機，得道者衆。大和年中，謂衆曰：吾山水之遊未厭，諸人勿相留滯。天台赤城，道猷曾止息焉。華頂石梁，智者昔降魔矣。將遊之也。自襄陽邐迤而來，從沃洲、天姥入天台乏西門，得平川谷中，峯名大舍，號平田是也。觀其山四舍鬱翠，東西山石門，而有三井龍潭。東入石橋聖寺，乃是緑身道猷尊者結茅居此。未幾，見虓虎乳子，瞪目而視岸。岸以杖桉其頭曰：貧道聞此山是神仙窟宅，羅漢隱居，今欲寄此安禪，檀越勿相驚撓。經宿，領子而去。以大和七年癸丑十月二十七日營構丈室，携一童，侍給薪水耳。八年春，禪侣輻湊，衆力義成此院，號平田焉。開成中，宛是大道場。會昌三年七月，告衆入滅，春秋七十四度。
弟子全亮，俗姓陳氏。悟師之道，得鳳之毛，一人唯約，在上元入滅，肉身不朽。
岸遷塔于是山前，此寺置五百羅漢殿，永嘉全億長史畫半千形像，每一迎請，必於石橋宿夜，焚香具幢蓋，螺鈸引導入于殿，香風送至。幡幢之勢前靡，而入門卽止。其石梁聖寺在石橋之裏，梵唄方作，香靄始飄。先有金色鳥飛翔，後林樹石畔見梵僧，或行或坐，或招手之狀，或卧空之形，眴息之間，千變萬化。漢南國王錢氏頻年施供養，祥瑞極繁。今上太平興國三年，於滋福殿宣問兩浙都僧正賛寧石橋長廣量度，一皆實奏，帝歎嗟久之。至八年因福田寺道者自詢誓斷腕然鍊，乞重造此寺，乃宣内殿頭高品衛紹欽、張承貴革故規制，若化出天宫焉。今岸師影堂在寺之右。
釋惟則者，拔俗志高，栖神物表，凡施善務，舉則波隨。常言：像是生善之強緣，不得不多立。初之觀也，如對嚴君。次則其心不乱，中則觀門自成。末則如如焉，蕩蕩焉，三昧安得不現前乎？是以我曹勸化迷俗，得不以此是爲先容歟？由是若雕若塑，形像森然。恒事進修，天邑之間，偏加激勵。屬憲宗太皇太后郭氏元和中爲母齊國大長公主追福，造奉慈精舍，搜擇名德，則乃預選入居。未久之間，聞四明酇山有阿育王塔，東晉劉薩訶求現，往專禮焉。乃匠意將七寶爲末，用膠範成摹寫脱，酷似。自甬東躬自負歸奉慈寺供養，京邑人皆傾瞻歸信焉。
釋明準者，不詳氏族，生緣本天台靈墟道場，出俗遊方。至京邑，觀古之神僧智苑於范陽北山刊石寫經灌鐵，以俟慈氏下生，免水火之虞。又東洛長壽寺寫華嚴，聖善寺寫法華，嵩山嶽寺寫楞伽，悉刊貞珉，皆圖不朽。準遂於貞元戊寅嵗春正月，見寺僧鏨山攻石，石悉頑惡，知匠氏不虔，山靈秘𠫤。時準疏告陰靈，請裨善務。俄於定中見若干幅貯無量石，冥冥之間，如有宰割，皆中刻字。時連率愽陵崔公激勸幕府參佐各書一品，從序至勸發，凡二十八。圜廊挺立，不朞畢工。準之化人，皆此類也。元和元年八月中也。後不詳終所。
釋幽玄，俗姓劉，幽州人也。夙懷出俗之願，年及弱冠，方遂前心，投并州賢禪師而了玄契。元和二年，振錫江左，至會稽大雲寺，見三學僧柅定食輪，資緣都闕。玄言發響應，檀越供贍。未幾，移居湖心龜山妙喜古寺。九年，屬平昌孟簡鎮于越，枉駕問道，遂構成大院。十二載，復登南嶽，栖止絶頂。十三年，豫章太守商祐篤重其道，命住東明寺，卽東晉安帝世之所造，僧數繁湊。寶曆中，爲奏改爲世福，兼置戒壇，續勑改爲度僧寺。其間形像，皆玄之化導。大和元年，沈傅中丞又加信向。玄於院南别造佛閣五層，功就，謂弟子曰：福事無盡，生涯有期。物有闕然，後人庀具。吾終後，可將屍漆布安閣下。言訖而化，門人特旁立塔焉。
釋智頵者，中山人也。自幼辭親，來五臺山善住閣院，禮賢林爲師，誦經合格，得度。神情爽拔，氣調高峙，於世資財，少欲知足。糲食充腹，麤衣禦寒，餘有寸帛，未嘗不濟諸貧病也。遊方參翫，預諸講席。傳法華、維摩二部，窮源盡理。後挂錫高峯，息心却掃。距元和中，衆辟爲五臺山都檢校守僧長。頵與時遷徙，固辭不允，遂登此職。後遇歲當饑饉，寺宇蕭條，有華嚴寺是大聖棲真之所，巡遊者頗衆，供施稀踈。院宇倫巡，例稱不迨，衆請爲華嚴寺都供養主。時德不孤，有法照、無著、澄觀之出世也。當觀師製華嚴經疏，海衆雲集，請頵爲講主，日供千僧。十有餘禩，食無告乏。皆云有無盡藏之米麪也。歲久頗見豐盈。有鄰院僧義圓，亦當代之碩德也，謂頵久知常住，私有謗言，非平等心，是貪饕者也。夜有神人報圓曰：僧長是千佛之一數也，汝發輕言。若不悔過，當墮惡道。圓乃詰朝嗚足懺謝，有兹驗也。及鍾武宗澄汰，頵遁乎山谷，不捨文殊之化境。未逾歲載，宣宗卽位，勑五臺諸寺度僧五十人，宣供衣帔，山門再辟。頵爲十寺僧長兼山門都修造供養主。大中七年，與寰海遊臺，四衆建無遮精妙供養。一月日，乃謂大衆曰：吾欲暫憩微骸，息心歛迹。佐助衆務，吾無能爲也，付諸俊哲，繼吾遺躅。乃淨室安坐而滅，春秋七十七，夏臘五十八云。
釋文質，俗姓祝氏，尚丘之遠孫，衢州須江人也。叔氏爲僧號唯寬，學通多本經論。寬被詔入長安，止大興善寺，重詔入内道場，兼請受菩薩戒。質隨寬入内。年十五，誦法華、華嚴、維摩等經。二十三，受具。七日誦周戒本，二夏便講四分律。二十七，講通俱舍。四十年中，精曉諸大經論，後約束大悲、禹跡二禪師，參問心要。既博達矣，歸諸暨法樂寺領徒。時有虎來聽法，質摩其頂而去。後往永嘉，鍾會昌之搜簡，乃隱樂成縣大芙蓉山，胎息而已。大中重興，太守韋君累請不來，强置于榻，舁出州開元寺居。檀施駢䝯，廻造大佛殿，并講堂房廊形像，并寫藏教，無不備焉。越州廉使沈貳卿命住吕后山院，本寧賁禪師舊化之地也。質唯居草庵而止。咸通二年十月十四日，告衆言别。十五日，端坐而化，春秋八十四，僧臘六十二。窆于雲谷，建塔，越州刺史段式爲行録焉。
釋宗亮，姓馮氏，奉化人也。家傍月山而居，後稱月僧焉。亮開成中剃落納法，方事毗尼，循于四儀，且無遺行。而云我生不辰，屬會昌之難，便隱家山深巖洞穴。大中再造，國寧寺徵選清高者𥻊名，亮預住持。建州太守李頻爲寺碑云：於清心行不污者，得二十八人，以補其員，廣住持也。律僧宗亮、禪僧全祐而已。國寧經藏，載加繕寫，躬求正本，選紙墨，鳩聚嚫施，建造三門藏院諸功德廊宇，皆亮之力焉。晚年專事禪寂，不出寺門。處士方干贈詩云：秋水一泓常見底，澗松千尺不生枝。空門學佛知多少，剃盡心花只有師。終于本寺，春秋八十。亮恒與沙門貫霜、棲梧、不吟數十人，皆秉執清奇，好迭爲文會，結林下之交。撰嶽林寺碑、詩集三百許首，讚頌並行于代。而於福敬二田，鋭心彌厚焉。亮爲江東生羅隱追慕，樂安孫邰最加肯重，著四明郡才名志序，諸儒駿士外，獨云：釋宗亮多爲玄士先達倣仰焉。
釋曇休，字德敷，姓李氏。器度宏廓，志行修敕。納法已來，未容少缺。習通漸教，頗至精微。四分律、相部、疏宗，蔚成淵府。初機請學，皆到甚深。休於講訓之餘，糾繩寺任。伊寺者，梁所創，年涉四百，雖觀閣巋然，且㯫棁傾弛。休革故有方，締構無隙，特加壯麗，輪焉奂焉。又護國經樓迨諸棟宇，悉見鼎新，次以寺之門樓也，則長安四年故曇一律師之經始也，既而頽廢，仍重整覆，一同創制。復慊永徽中康僧會法師應身堂座卑庳，乃募人釐變舊規。咸通年中也。休之一言，檀信響應。後終于住寺，今之大善伽藍是也。
釋智廣，姓崔氏，不知何許人也。德瓶素完，道根惟固，化行洪雅，特顯奇蹤。凡百病者造之，則以片竹爲杖，指其痛端，或一撲之，無不立愈。至有𤼣者則起，跛者則奔，其他小疾，何足言哉。乾寧初，王氏始定成都，雅郡守羅罷任，携廣來謁。蜀主王氏素知奇術，唯呼爲聖師焉。先是咸通中南蠻王及坦綽來圍成都，府幾陷。時天王現沙門形，高五丈許，眼射流光，蠻兵卽退。故蜀人於城北寳曆寺立五丈僧相。後爲牛尚書預毁。次兵火相仍，唯懼毗沙明之頽圮耳。王氏乃語廣曰：師之異術，道德動人，乘此可料理天王否？往吴尚書行魯曾夢令修吾像，方事經營，除書忽到。請法力成之。廣唯其命，徙就天王閣下，居一隅，小榻而已。翌日，病者填噎其門，日收所施二十萬至三十萬錢。又發言勸人出材木，浹旬皆運至，堆𧂐，令三綱掌管焉。初廣在雅郡本寺羯帝神堂内，居其半室，低門苫蓐，不許女人到門。唯有一竹箜子。每齊，受嚫二十文，必投箜内，滿則置之佛殿。聲鐘集衆，自他平等坌之。常日俗家請齋，亦體廣意，止施二十文，淨飯菜豉汁，此外不許一物，嚫多不取，食畢而去，亦無辭告。其後益加神驗，或遇病者，一摑一叱皆起。或令燒紙緡，掇散飲食。或遇甚痛惱者，捩紙蘸水，貼之亦差。光化元年修天王閣，向畢，乃循江瀆池，呪食飼魚。經夜，其魚二尺已上萬億許，皆浮水面而殞。聊躡流水，救十千魚生忉利同也。
釋法藏，不詳氏族，厥性方正，好行惠物。嘗於葦川化衆造寺，佛殿僧坊一皆嚴麗，雕刻華蘤，鄜畤命爲壯觀。藏偶病篤暴終。至一精廬，七寶莊嚴，非世所有。門外有僧，梵貌且奇特，倡言曰：法藏汝造伽藍，不無善報，奈何於三寶物有互用之𠎝，何從洗雪？藏首露之，僧曰：汝但繕寫金剛般若經，恒業受持，豈不罪銷！亦可延乎壽命。言訖而蘇。自躬抄度其經，午夜口誦。藏終時年一百一十歲云。雕陰人至今信重焉。
釋海雲，未詳氏族鄉里。來遊聖跡，始於南臺側，選峭絶峯巒幽僻林谷而特居之。其刻苦翫道，儉而難遵。從其遊者，寡而無衆。迨其入滅，門人守節，淘灑舍利起塔焉。昔傳雲是普賢菩薩應身也。
門人守節卽高力士之子也，從師墨儉，有進無退。雲示之曰：上都有卧倫禪師者，雖云隱晦，而實闡揚六祖印持，一時難測。化導之方，若尸鳩之七子均養也。汝急去從之。及見倫，扣擊未幾，告云：汝師海雲入滅已。節禀聽斯言，荼蓼情苦，遂奔赴，如其言矣。乃繼武接迹，盛化相耒。迨將示滅，愁雲鬱結，鬼神悲號，有塔存焉。
釋法興，洛京人也。七歲出家，不參流俗。執巾提盥，罔憚勤苦。諷念法華，年周部帙。又誦淨名經，匪逾九旬。戒律軌儀，有持無犯。來尋聖跡，樂止林泉，隸名佛光寺。節操孤頴，所霑利物，身不主持，付屬門人。卽修功德，建三層七間弥勒大閣，高九十五尺。尊像七十二位。聖賢、八大龍王，罄從嚴飾。臺山海衆異舌同辭，請充山門都焉。蓋從其統攝，規範準繩，和暢無争故也。大和二年春正月，聞空有聲云：入滅時至，兜率天衆今來迎導。於是洗浴焚香，端坐入滅。建塔于寺西北一里所。
釋行嚴，榮陽人也。家襲簪組，業嗣典墳。嚴禀庭誥以周旋，約成器能而濟用，内要隨計，俄發宿緣。因聞妙莊嚴王經品，白父母求出塵勞。堂親抑禁，略無却退。既而削飾去華，年充納戒，諸方問道，綽有餘能。聞五臺山文殊應現，凡聖交蹤，乃登遊而𥻊名斯地。自爾一成慕學，三教偕明，談論天人之際，聽者茫昧，不知區域之内外耶！王公大人靡不迴向。大和中，多行激勸，俾營福焉。自設大供，日計千人。聞見之流，皆鳴指讚嘆曰：行合解通，世之希寶也。助道之法，當如是修。以大中三年右脇而滅，建塔寺西一里云。
釋願誠，姓宋氏。望本西河，家襲素風，濬流遠泒，不揚胄緒，祖考不書。母陰氏夜夢庭樹對發千花，餘花尋謝，獨結一果。乃覺有孕。母啓願心，得娠男子足矣。十月臨蓐，果如其望，立字曰願誠。後志存小字，不訓法名者，遵慈母之意也。誠少慕空門，雖爲官學生，已有息塵之志。迨棲金地，禮行嚴爲師。嚴卽儒宗珪璋，釋氏師子也。一旦謂誠曰：汝神情朗秀，宜於山中，精勤効節，可不務乎！大和三年落髮，五年具戒。先誦諸經，悉皆精練，行人屬耳，道望日隆。無何，會昌中隨例停留，唯誠志不動摇。及大中再崇釋氏，選定僧員，誠獨爲首矣。遂乃重尋佛光寺，已從荒頓，發心次第新成。美聲洋洋，聞於帝聽，飇馳聖旨，雲降紫衣。後李氏奄有并門，遐奉文殊，躬遊聖地。覩其令範，撫手愜懷，表聞唐天子，相繼乃賜大師號圓相也，就加山門都檢校。光啓三載，羞饌命僧捨衣投施。鐘聲引衆，悉至齋堂，右脇曲肱，寂然長往。建塔樹碑寺之西北一里也。
釋誠慧，元禮之宗盟祖派，蔚州靈丘之故邑，父母深信，注意清涼。因瞻大聖之容，乃乞興邦之子。既而有孕，遂誕賢童。纔當丱年，器榦天假，自詣臺山，永爲佛子。時真容殿釋法順覩其作哲，化以苦空，勸捨俗衣，令披法服。暨登具足，尤習毗尼。自後孤遊谿谷，多處林泉。有王子寺僧湛崇等請居兹寺。慧主任之餘暇，内外典教靡捨斯須。供贍精嚴，非不懃恪，恒轉華嚴經，數盈百部。每至卷終，懇發願曰：以我捧經之手，救彼苦惱之人。而屬武皇與梁太祖日尋干戈，中原未定。武皇中流矢，創痛楚難任，思憶慧師，翹想焚香，痛苦乃息。遥飛鴈帛，遠達雞園，命下重巒，迎歸丹闕。武皇躬拜，感謝慈悲，便號國師矣。後乞歸本寺，金峯顯耀，玉樹相依，九州之珍寶皆來，百寺之樓臺普建。莊宗卽位，詔賜紫衣，次宣師號。慧堅不受。帝復宣厥後，再朝天闕，更極顯榮。受恩一月，却返五臺。同光三年乙酉歲十二月，囑累門人廷珪曰：吾今化緣將畢，爲吾進遺表，達于宸聽。宜各努力，理無相代。言訖入丈室，右脇而終也。俗齡五十，僧臘三十。帝聞惻愴，遣高品監護喪筵，仍勑賜祭。三朝火燼，五色骨存，收取舍利而起塔焉。謚曰法雨，塔曰慈雲也。
後唐洛陽中灘浴院智暉傳釋智暉，姓高氏，咸秦人也。權輿總角，萌離俗之心，不狎童遊，動循天分。欻遇圭峯温禪師，氣貌瑰偉，虚心體道，趍其門者，淑慝旌别矣。謂暉曰：子實材器多能之士也。請祈攝受，二十登戒。風骨聳拔，好尚且奇。山中闃然，曾無他事，唯鈎索藏教，禪律亘通，日誦百千言，義味隨嚼。聞佛許一時外學，頗精吟詠，得騷、雅之體。翰墨工外，小筆尤嘉，粉壁興酣，雲山在掌。恒言吾慕僧珍道，芬之六法，恨不與同時。對壁連圖，各成物象之生動也。然真放達之士哉。或振錫而遊，縱觀山水；或躡屩而至，歷覽市朝。意住則留，興盡而去。或東林入社，或南嶽經行，悟宗旨於曹溪，寧勞一宿；訪神仙於阮洞，擬到三清。事以志求，時無虚度。此外采藥於山谷，救病於旅僧，惟切利他，心無别務。
洎梁乾化四年，自江表來于帝京，顧諸梵宫，無所不備，唯温室洗雪塵垢事有闕焉。居于洛洲，鑿户爲室，界南北岸，葺數畝之宫，示以標牓，召其樂福業者占之。未朞漸構，欲閏皆周，浴具僧坊，奂焉有序。由是洛城緇伍，道觀上流，至者如歸，來者無阻。每以合朔後五日，一開洗滌，曾無閒然。一歲則七十有餘會矣。一浴則遠近都集三二千僧矣。暉躬執役，未嘗言倦。又以木舄承足，枲麻縫衣，彼迦葉波相去幾何哉！其或供僧向暇，吟詠餘閑，則命筆墨也，緬想嘉陵碧浪，太華蓮峯，凝神邈然，得趣乃作，五溪煙景，四壁寒林，移在目前，暑天凜冽矣。加復運思奇巧，造輪汲水，神速無比。復構應真浴室，西廡中十六形像并觀自在堂彌年完備。時楊侍郎凝式致政佯狂，號楊風子者，而篤重暉，爲作碑頌德。莫測所終。
釋光嗣，姓李氏，太原文水人也。沖幼孤静，罕雜童稚。信尚臺山，乃爲真容院浩威之高足也。納戒後，器宇穹隆，㥽繫包桑，出求禪法，歷于年稔。内外之學優長，口海崩騰，良難抗敵。由是決意越重湖，登閩嶺，盛談文殊世界，聞者竦動。忠懿王王氏大施香茗，遣使送山寺焉。癸酉歲，至兩浙，謁武肅王錢氏厚禮遲之，施文殊聖衆供物香茶并鉢盂一萬。副應吴越諸州牧宰，皆刻俸入緣。仍泛海至滄州，運物入山。時降龍大師者率領彈壓，緇伍畏焉，爲其分散諸寺蘭若，衆寡均等。時徒侣堅請嗣主院，宣補僧官轄諸臺寺院，命曰都綱，師號超化，居于僧上，若鯤鳳之領鱗羽焉。十五年閒，興建梵宇，齋飼僧尼，不勝紀極。以天福元年遘疾，至九月五日遷滅。門人起塔，藏其靈骨舍利，至今存焉。
釋遵誨，姓李氏，譙郡人也。祖世不仕，母張氏夢神人授己寶珠，乃有娠焉。生且奇異，乳哺之時，善認人之喜愠。彌長，見寺觀，必任步遲迴，顧眄不捨。年甫十一，禮亳城開元寺崇諲律主爲師範矣。誦法華經，二周畢部，由是勤於學問。殆登弱冠，受于戒律，持彼律儀，確乎轉石。尋師西洛，問道梁園，初於智潛法師傳法華經，講精義入神，雌黄滿口。梁開平二年戊辰歲，止相國寺藥師院，首講所業。至後唐長興二年辛卯歲，門徒相續請其訓導，已周一十九徧，升其堂者二十餘人。洎天福二年，有五臺山繼顒大師精達華嚴大經，躬入東京，進晉祖降聖節功德。誨仰顒師辯浪經江，下風趍附，乃允講宣。誨善下百川，蔚成藏海矣。梁宋之閒以顒罷唱，請誨敷揚，𢈈帀虚堂，緇素雲萃，募四衆鐫石壁華嚴經一部於講殿三面焉。嗟其油素，易罹炎上之災；刻此貞珉，寧患白蟫之食。工未告終，所施已足。又召僧俗人各念一卷，得二百四十人，成三部，四季建經會，近二十年，更無閒曠。復别施鬼神水陸法食，皆勸勵莊嚴菩提心行矣。朝廷崇重，旌表其功，賜號真行大師。開運二年乙巳歲正月十六日示疾，策杖教誡門弟子訖，右脇而卧，口誦佛名，斯須長逝矣。享壽七十一，法臘五十一。門生奉遺旨葬于隨河之北，寺莊東原也。
次有杭州龍華寺釋彦求，姓葉氏，縉雲人也。梁貞明中納戒，造景霄律席，逈見毗尼秘邃，方將傳講，俄悟沓婆羅漢，反求堅固法。乃遊閩嶺，得長慶禪師心決。廻浙，受丹丘人請，居六通院，其道望惟馨，與夫申椒菌桂争其芬烈矣。漢南國王錢氏欽其高行，命住功臣院。末歸州治龍華寺，聚徒開演。求好營衆事，務必身先，唯以利人爲急，受施必歸。常住房無關鍵，笥無扃鐍，不容尼衆禮謁，不苟聲勢。常屬度戒，四遠人聚，日供累千僧食，未嘗告匱。言前後計飯鉅萬人焉。宋建隆中終于住寺云。
釋智朗，姓黄氏，單州城武人也。母劉氏夢數桑門圓坐爲劉説法，歷然在耳，遂妊朗焉。及生暨長，婉有僧之習氣，淳靖簡潔。苦辭親出家，往曹州扈通院，事行滿師，供給惟謹。洎乎剔染，成大比丘，學四分律、淨名經，俱登閫閾。且曰出俗之者何滯方守株，不能脱覊解絆乎？於廣博知見無所堪能。乃擕缾鉢，南極衡陽，登岳棲般若寺，行胎息術，而覽藏經事訖，入閩嶺，曾無伴侣，形影相弔。逢猛獸者數四，皆欲呀口垂噬，又躡步徐去矣。見洞山、雪峯二祖師決了禪訓，有請問者，隨答如飛，蓋了達無絓矣。後旋本院，信向如歸。而四事供僧，罔聞閒隙，四十餘齡，役已無倦。以晉末丁未歲十一月二十三日遷滅。于時白衣飲痛，緇流茹傷，獸失猛以哀嘷，鳥停飛而宛轉。或曰：愛河苦海誰拯溺邪？春秋七十七，法臘五十三。火葬，收舍利，起塔于院。朗爲釋子，衣物誓不經女人之手浣濯，不役徒弟。檀施之物像寶未省互用，蓋以初律後禪，陶冶神用之故也。大名府少尹李鉉爲碑焉。
釋師會，俗姓巨，漢荆州刺史武之後，祖徙家北燕，遂爲薊門人也。考諱知古，母趙氏。會童孩出俗，禮薊州温泉院道丕爲師匠焉。業成，年滿，受具於金臺寶刹寺壇。梁開平中萍梗任飄於河朔，杯盂隨步於江淮，乃抵漢南遇觀音院巖俊，班荆話道，抵掌論心。且曰：子還聞投子山有大同禪師已否？曰：聞而未見。曰：宜亟往焉。及參大同，跬步之閒，舉揚之外，洗焉明白，其安坦然。乾化二年，來梁苑，謝俊公曰：始者攸攸歧路，茫茫生死，紫實昧朱，狂斯濫哲。苟不奉師友指歸，幾一生空度。今以穢蕕，請與薰同器而藏，可乎？俊公與會肯德，留入法席。四年秋，有寶積坊羅漢院志修堅請會代居所住焉，苫蓋五閒而已。乃感檀越尚書左丞吴藹、兵部侍郎張袞，若袁粲之謁寶亮，徐湛之禮惠通，共發奉章，賜額曰天壽焉。四海之僧，翕然而至。歷三十五載，供僧二百餘萬，用其財寶，無少混淆，耿介可知也。天福七年，晉高祖以會行成于内，聲聞於外，勑賜紫衣。開運元年，賜號曰法相。紫衣則藏以受持，師號則蔑其稱謂。且曰：我本不求名，名來自求我。知其白而守其黑，和其光而同其塵，世幻逡巡，時不我與。三年七月二十六日累諸門人，帖然而滅，春秋六十七，夏臘四十八。闍維，收舍利數百粒，起塔於東郊汴陽鄉也。刑部侍郎邊歸讜爲碑頌德云。
釋智江，俗姓單，幽州三河南管人也。本富族遊俠之子，雖乘竹馬，厭廻火宅之門；乍玩沙堆，好作浮圖之制。略聞竺乾之教，必淡慮凝情，若瀟湘之逢故人也。唐乾寧四載，始年十五，詣盤山感化寺遂成息慈，息慈業備。天復三祀，往五臺山梨園寺納木叉法。自此擔簦請業，擇木依師，淨名、上生二典精練，涣然冰釋，心未屬厭。梁龍德元年於商丘開元寺講名數一支，所謂精義入神，散則繁衍，因著瑞應鈔八卷，達者傳之。生徒影附，繕寫夥多。後唐同光元年，在微子之墟住院，締搆堂宇，輪奂可觀。復塑慈氏、釋迦二尊、十六羅漢像，咸加繢彩，克肖聖儀。善務方辦，俄遘沉痾，以周顯德五年孟秋順終，享齡七十四。當屬纊時，滿院天人雜沓，若迎導之狀，疇昔誓生覩史之昭應也。吏部員外郎李鉉著塔銘云。
釋光嶼，俗姓韓氏，應州金城邑人也。幼讀儒書，有佐國牧民之志。頻有神人夢中警策曰：汝於佛法有大因緣。遂投真容院附法威，侍其缾錫，謹弟子之職。受具後，誦淨名經，徹簡，每至依於義不依語。告喻本師而求聽習，威尋許諾，遂詣太原三學院，涉乎寒燠，研覈孜孜，屢改槐檀，乃講維摩、上生二座，忽謂同志曰：余憶昔年每念依於義。邇棲學院，今講二經，窮理見性，知果驗因，得不依教起行，免背四依之行乎？俄辭晉水，却返故山，戴華嚴經，遶菩薩殿，六時右旋禮佛。時晉高祖握圖之三載也。名聞丹禁，遂賜紫衣。明年，授號通悟焉。山門僧官與大衆堅命臨壇，告辭不允。僧官謂曰：師行解兼人，獨善其己，良璞不剖，必見泣血。辭不獲已，度人三二載，堅求脱免。屬少王嗣位，院乏主守，大衆僉舉：非嶼而誰？辭曰：此山四海客遊之所，奈何不出院門有年歲矣，令知供養，有何所須？雖免不從。自後供施委輸。十八年中，供百萬餘僧。一夕雲霧俱發，霰雪交零，嶼之蓋經白練一條可三四尺，忽爾不見。翌日深更，遺練俄還舊所也，蓋陰神之送至歟？顯德七年庚申歲十月示疾，謂諸子曰：猶龍者厭乎大患，歎鳳者悲於逝川，諸行無常，是生滅法。言訖如蟬蜕焉。俗壽六十六，僧臘四十六。荼毗於東峯下，收諸靈骨，瘞於塔幢，舍利隨緣供養焉。
釋巖俊，姓廉氏，邢臺人也。誕育之來，蔚繁神異，挺身去縛，誓入空門。從捧戒珠，終身圓瑩。乃持杯錫，言徧參尋，陟彼衡廬，登乎岷蜀。嘗至鳳林，欻逢深谷，見一區之晃耀，原七寶之縱横。時同侣相顧曰：奇哉！可俯拾乎？俊曰：古人鋤園觸黄金，若瓦礫耳。苟欲懷之，自速禍也。徯吾野菅覆頂，須此供四方僧。言訖捨去，造謁舒州投子山主，問之曰：客來昨宿何處？俊曰：在不動道場。曰：既言不動，曷由至此？對曰：至此豈是動邪？曰：元來宿不著處。然山主默認許之。迨思還趙，路出陳留，抵今東京。屬乎梁少保隴西公資，卽河陽節度使贈中書令芝之昆也，雖居貴仕，酷信空門，接俊談玄，若劉遺民之奉賈遠也。相與議捨第宅俾建仁祠。俊弗讓違，以安形性。既考禪室而行祖風，慕道窮玄，堂宇盈塞。周高祖、世宗二帝潛隱地，與俊布衣之交，每登方丈，必施跪禮。及其卽位，延遲優渥，至乎朝達，見必稽顙，高談虚論，若至寶山焉。以乾德丙寅三月示身有疾，彌留，弟子求毉奉藥，瞋目噤脣不食，垂誡門人後已，當怡顔儼肅，合掌訣衆而滅。享齡八十五，坐夏六十五。初俊被朝恩，賜紫袈裟也，受而不服；錫淨戒師號也，有而不稱。屬其筞杖清羸，周祖勑侍者輩勿令大師一中食，俾其日昊更進佉闍尼矣。俊諾而難遵。慈柔被物，暨乎自狹而廣，實三院一門也。二堂東西，恒不減數百衆。五十年閒，計供僧萬百千數。京城禪林，居其甲矣。以其年四月八日歸葬于東郊豐臺村，白塔存焉。于日神都寺院各率幡幢，吹貝鳴鐃，相繼二三里。道俗送殯者萬數。知制誥王著爲碑昭懋厥德云。
釋從彦，姓米氏，燕人也。始自識環，尋知跪橘，顒昂挺質，豁達爲㦗。年歫十五，父母聽許出家於并部慧覺禪院也。受戒後，經江鼓枻，論海化鯤，流輩畏之，咸知宗奉。乃懷心於祖教，望攻玉於他山。由是北别冰天，南觀桂海，不虞惡瘴，唯慕叢林，欣遇龍牙山禪師爲決所疑，蔚成達者。後唐清泰丙申歲還遊嵩少。洛中始安，人情輯睦，彦營構禪坊，延聚緇侣而供養之。歷晉、漢、周三朝，皆加恩命，乃曰：寵辱若驚，吾無驚久矣。然俗諦門中，感世主以綈繡緣飾朽木者哉。以開寶二年八月三日示疾而終。四年辛未，改權從久，瘞于層塔焉。
釋常覺，姓李氏、陳留人也。肇爲鞠子，氣調絶奇，入鄉校中諷讀經籍，群童咸出其下。洎登弱冠，往廬山遊二林，陟五老，乃礼歸宗寺禪師，充苦行焉。梁乾化二年，蒙去飾披緇矣。明年，於東林甘露戒壇納解脱木叉。厥後修身踐言，雖三藏俱留於意表，而以心學爲究盡之務。復入五臺山，禮妙吉靈跡。迨後唐天成三載，始於東京麗景門之右樹小禪坊，勑額爲普淨焉。而逐月三八日設闔京僧浴。其或香湯汲注，樵蒸失供，覺必令撤小屋，抽榱桷而助爨焉。有公王仰重，表薦紫衣，堅拒弗受，汲汲以利行濟物爲己任耳。開寶四年十二月三日遘疾，輕安無撓。十一日告衆，右脇而化。享年七十六，僧臘五十六。荼毗收舍利，五色磊落無筭。
嘗居京邑，屢登斯院，覽北海陶尚書穀爲湘東張仲荀序詩贈覺而云：起後唐天成至漢乾祐，每黑白月三取八日，浴京大衆，累歲費錢可一百三十六萬，數計緍千萬矣。雖檀施共成，實覺公化導之力也。嘻！大火之下，陳留古封，周秦已來，戰伐之國，人物衆而土風尚利，舟車會而貨殖惟錯。昔梁惠王賢諸侯也，嘗謂孟軻曰：何以利吾國？是知禮讓之化，不勝於好利之心，明矣。且梁去魯千里而近，道猶不同，矧十萬八千里乎？梁王、孟子，同世之人也，心或有異，況瞿曇上人乎？彼孟氏屬斯文未喪，不能揚素王之道，今上人當去聖逾遠，卒能行法王之教，苟非三業内淨，六塵外清，以至公之行化於人，孰以至公之心受於化也！陶重敘曰：自靈山覆簣，法海煙流，玉毫晦而微言絶，金杖折而異端作。惟上人也色空等觀，物我都亡。麻麥一齋，自同禪悦；炎涼一納，僅蔽枯形。前後王臣欲上章乞以大師爲號，請以紫染方袍者，皆確而拒之云云。張仲荀贈覺鉢盂拄杖草屨，各用五言爲章，刊于小碣。其爲名流碩學旌别有如此者。
釋永安，姓翁氏，温州永嘉人也。少歲淳厚，黄中通理。遇同郡彙征大師鳳鳴越嶠，玉瑩藍田，穫落文心，沉潛學奥，以其出樂安孫郃拾遺之門也，而有慕上之心，往拜而乞度。然征性高岸而寡合，而安事之也曲從若環，蓋哀其幼知擇師耳。天成中，隨侍出杭，俄有從十二頭陀之意，潛逃欲登閩嶺，參問禪宗。屬封彊艱棘，却廻結庵于天台。後遇韶禪師法集，頓遣群疑，重來禮征。咄之曰：弃背孝養，爾自速辜，遺行于斯，還有裨補前咎計否？安跪對曰：從來無事，請用塞責。征肯頷之。漢南國王錢氏召居報恩寺，署號禪師焉。乃以華嚴李論爲會要，因將合經，募人雕板，印而施行。每有檀施，罕聞儲畜，廻捨二田矣。以開寶甲戌歲終而焚之，其舌存焉。累投火鍛，色雖同乎熾炭，寒則柔弱，今藏普賢道場中。春秋六十四，法臘四十四云。
釋延壽，姓王，本錢塘人也。兩浙有國時爲吏，督納軍須，其性純直，口無二言，誦徹法華經，聲不輟響。屬翠巖參公盛化，壽捨妻孥，削染登戒。嘗於台嶺天柱峯九旬習定，有鳥類尺鷃，巢棲于衣襵中。乃得韶禪師決擇所見，遷遁于雪竇山，除誨人外，瀑布前坐諷禪嘿。衣無繒纊，布襦卒歲。食無重味，野蔬斷中。漢南國王錢氏㝡所欽尚，請壽行方等懺，贖物類放生。汎愛慈柔，或非理相干，顔貌不動。誦法華計一萬三千許部。多勵信人營造塔像。自無貯畜，雅好詩道，著萬善同歸、宗鑑等録數千萬言。高麗國王覽其録，遣使遺金線織成袈裟、紫水精數珠、金澡罐等。以開寶八年乙亥終于住寺，春秋七十二，法臘三十七。葬于大慈山，樹亭誌焉。
釋義莊，姓張氏，滑臺人也。當免懷之日，及就傅之秋，神彩克明，塵機頓去。乃於本府開元寺歸善財之列，從升戒德。因樂遊方，始於洛邑采聽法華，見識過人，闡揚訓物，衆請居九曜院焉。匪虧法食，用濟往來。慈以利生，始末無閒。建隆初左散騎常侍申公奏賜紫衣，稟學僧尼三十餘員。莊性敦勤，進講外兢兢五十年閒，二時禮懺，至老不替。於太平興國戊寅年八月奄終，俗壽七十八，僧臘五十九。明年二月，遷塔于龍門菩提寺西焉。
釋普勝，姓張氏，深州陸澤人也。幼歲情愛媮薄，俄決志趨五臺山華嚴寺，師事超化大師。或問之曰：子胡以越山踰域而求出家？彼饒陽者，豈無仁祠哲匠乎？勝對曰：附神驥可以日千里矣。某知妙吉淨刹感徵膠戾，令我小凡速成果證，可不是乎？衆聆斯説，曰：任氣小兒，有此高識，我曹俱弗如也。勝曰：某非衽金革死而不厭之徒也，願入慈門而思利物耳。迨乎受具，南臨潞府講通上生經矣。聞崇法大師傳唯識論，盛化洛都，往從學焉。凡百章疏，經目便識之。不幾稔閒，習通精贍。勝所傳者中山貞辯鈔，講多悮失所然，昌言曰：繁略不均，解判非當。乃删多補少爲四卷，行于世。太祖神德皇帝賜紫衣師，號曰宣教也。以太平興國四年秋七月四日示疾，終于淨土院，享壽六十三，坐四十三夏。門人等收舍利葬于龍門山寶應寺西阜，建塔旌表之。
釋師律，范陽人也，姓賈氏，大丞相魏國公躭之後，唐書有傳。律弱齓端謹，不與群童鬭伎。裁十五歲，於憫中寺落髮，禮貞涉爲師。嚴肅垂勗，所履不出邊幅之外。涉默異之曰：不可屈身下位而抑其名節乎？成比丘已，可去遊方。律奉訓南逝，得其禪要。廻錫故鄉。時梁世迨大周朝，其閒帝王重臣，率皆宗仰。居于夷門山，舊封禪也，營構乎殿宇聖儀，豐㕑祕藏，供僧饒羡。約勒後生，别院翕如，罔違彝憲。朝廷以紫衣徽號，用旌厥德，律視之蔑如也。一日謂弟子庶幾曰：吾無願不報，厥齡欲頽，汝宜知之。勿俗情而悲悼也。乾德二祀正月二十三日而終，春秋八十一，法臘六十二。太平興國五年三月，改葬于北部浚儀之原，進士賈守廉爲塔銘焉。
論曰：佛出于世，經譯于時，大要在乎果因，所推歸乎罪福。罪也者，下三塗之階陛也。福也者，上諸聖之階陛也。階陛是同，上下有異耳。此命章曰興福者，乃欲利他焉。如秤低昂，如室明暗，則知二事必不同時。又類薰蕕不同器而藏，堯桀不同國而治也。凡夫氣分，唯説罪多。聖者品流，但聞福厚。順性故易造，逆意故難修。修有多門，行有衆路。大約望檀波羅蜜多令度無極也。始則人天福行，施食與漿，橋梁義井。次則輪王行中下品善。上品十善者，則梵天福行也。一造偷婆，二補修故寺，三請佛轉法輪。次則二乘淨福行，同三品善，止自利功強耳。次究盡位福行，乃成二嚴莊嚴相好。從三輪無礙，見萬法體空，獲利殊多，盡未來際。夫如是福之廣矣大矣，乃知聖者爲福則易爾。何耶？純淨之故也。凡夫則反是，易薰染之故也。是以佛亦爲穿針之福，知福不宜厭焉。目連然燎，迦葉蹋泥，無盡意貢瓔珞寶珠，沓婆羅分僧卧具。伊皆大人有作，聖者權方，欲其因罪不厭除，福不厭取。矧以教傳嶺外，法布中原，年所彌深，行持漸薄，内衆修福，就彼持門，先哲息𠎝，行其懺法矣。夫修理懺也，淡慮觀心，心無所生，生無所住。當爾之時，順違無相，則罪滅福生之地也。若行事懺也，心憑勝境，境引心增，念念相資，緜緜不斷，禮則五輪投地，悔則七聚首心，或期瑞而證知，乃見罪滅之相也。昔者齊太宰作淨住法，梁武帝懺六根門，澄照略成住法圖，真觀廣作慈悲懺。至乎會昌年内，玄暢大師請修加一萬五千佛名經，是以兩京禮經，則口唱低頭，檛磬一聲，謂之小禮。自淮以南，民間唯禮梁武懺，以爲佛事。或數僧唄𠽋，歌讚相高，謂之禳懺法也。其有江表行水懺法者，悔其濫費過度之𠎝，此人僞造，非真法也。又有斆古人逐字禮華嚴、法華經，以爲禮無漏法藏也。由此有四衆之徒，於字上安南無，字下安佛，誠叨濫也。
有倡言曰：但務生善，唯期滅罪，何判爲非邪？通曰：翻譯之後，傳行已來，若天上之恒星，如人形之定相。或别占一座，便曰客星。或新起肉隆，乃爲胼贅者耳。君不見春秋夏五邪，鄭杜諸家豈不能添月字乎？蓋畏聖人之言，成不刊之典，不敢加字矣。夫人曰：吾猶及史之闕文。將知佛教還可加減否？如慧嚴重譯泥丸經，加之品目，忽夢神人怒責，聲色頗厲曰：湼槃尊經，何敢輙爾輕加斟酌！是知興福不如避罪，斯言允矣。今則不勤課勵，靡事增修，因搜穎脱之數員，貴顯盂安之三寶，就今有作，何代無人？或京兆開乎海池，或終南建乎蘭若，鑄大悲之銅像，造相國之伽藍。或代病利人，或護生掘土，鑄鐘感瑞，立刹參雲，刻像繁多，修臺浩博，披榛平田之梵宇，脱樣阿育之浮圖，刊石爲經，鳩財立藏。或治病於井絡，或化人於鄜畤。如斯人也，入殊邦之鄉導，合二姓之良媒。日月伏根，照洞庭之幽暗；乾坤玄鑿，開混沌之竅端。所行博哉，續運長矣！公羊子有之曰：是上之行乎下也。詩云：爾之教矣，民胥効矣。願吾徒望上而學之。令仁祠聖像無墜于地者也。
釋智一者，不詳何許人也。居靈隱寺之半峯，精守戒範，而善長嘯。嘯終，乃牽曳其聲，杳入雲際，如吹笳葉，若揭遊絲，徐舉徐揚，載哀載咽，颼飀淒切，聽者悲涼，謂之哀松之梵。頗生物善，或在像前讚詠流靡。於靈山㵎邊，養一白猿，有時驀山踰㵎，久而不還。一乃吮吻張喉作梵呼之，則猿至矣。時人謂之白猿梵召。一公爲猿父，猶狙公也。其後澗邊群狙聚焉。每至衆僧齋訖，斂生飯送猿臺所，後令山童呼三二聲，則群猿競至。洎乎唐武宗廢教，伊寺毁除焉，鞠爲茂草之墟，飯猿于臺事皆堙滅。一師不詳所終。
釋慧凝，未知何許人也，棲止洛邑而無異藝，正修練心戒耳。嘗得疾暴終，七日而穌，起説冥閒報應及見區分，更無毫髮之差。所覩者五沙門，一是寶明寺智聖，以坐禪苦行得升天堂。次一是般若寺道品，以誦湼槃經四十卷，同前智聖。次是融覺寺曇謨最稱講湼槃、華嚴經，領徒千數。琰摩王曰：講經者心懷彼我，以驕𣣋物，比丘中第一麁行。今唯試坐禪誦經。最曰：貧道立身已來，唯好講導，不能禪誦。王曰：付司。卽有青衣數輩，擁送最向西北門，屋舍皆黑，似非好處。次是禪林寺道恒，唱云：教導勸誘四輩檀越，造一切經、人中像十軀。王曰：沙門之體必須攝心守道，志在禪誦，不干世事，不務喧繁。雖造經像，止欲得他財物。既得財物，貪心卽起。既長貪行，三毒熾然，具足煩惱。與最同入黑門。第五是靈覺寺寶明，自稱未出家時，嘗作隴西太守，造靈覺寺。卽棄官入道，雖不禪誦，禮拜不闕。王曰：卿作刺史之日，曲理枉法，劫奪民財，假作此寺。非卿之力，何勞説此？亦付青衣送入黑門矣。凝由此省悟，最先見王，屬吏檢尋名籍悮追攝耳。時胡太后聞之，遣黄門侍郎徐紇依凝之説，散訪驗寺額并僧名有無，奏報云：城東有寶明寺，城内有般若寺，城西有融覺、禪林、靈覺三寺，并智聖、道品、曇謨最、道弘、寶明等，皆實有之。太后稱歎久之，詔請坐禪誦經者一百僧，常在内殿供養焉。續有詔不聽比丘持經像在街路乞索。如私有財物造經像者任意。凝入白鹿山隱居修道，自此京邑城下比丘多修禪觀，誦持大部經法焉。
釋員相，蜀人也。七歲出家，博綜内外，善屬文，時號奇童。内修律範，人無間然。龍朔元年，有疾而終于此寺。將啓手足，房内長虹若練而飛上天，寺塔鈴索無風自鳴。其大門屋壁畫剥落，每夜有鼓角聲，經百餘日方息。從此鳥雀不棲其屋。咸亨四年，甘露降于講堂前椶櫊樹焉。相終，弟子收文集三十餘卷。寺中石像碑，相作辭，龔靈曠同撰，是歟。
釋僧達，姓王氏，會稽人也。稚齒英奇，不參戲弄，於龜山妙喜道場出俗。其寺南梁初建。後樂遊方，見黄梅忍禪師，若枯苗得雨，隨順修禪，罔有休懈。遇印宗禪師，重磨心鑑。光州見道岸律師，更勵律儀。四衆依歸，如水宗海。開元七年示疾而終，春秋八十二云。
釋神鼎者，不詳何許人也。狂狷而純直，髮垂眉際。每持一斗巡長安市中乞丐。得食，就而食之。人或施麁帛幣布，錦綺羅縠，並綴聯衣上而著，且無選擇。嘗入寺中，見利貞法師講於座前，傾聽少時，而問貞曰：萬物定已否？貞曰：定。鼎曰：闍棃若言定，何因高岸爲谷，深谷爲陵，有死卽生，有生卽死？萬物相糾，六道輪廻，何得定邪？貞曰：萬物不定。鼎曰：若不定，何不指天爲地，呼地爲天，召星爲月，命月爲星？何得不定邪？貞無以應之。時衆驚其辯發如流。貞公奥學，被挫其鋒，頗形慚色。張文成見之，歎嗟謂之曰：觀法師迅辯，卽是菩薩行位人也。鼎曰：菩薩得之不喜，失之不怨，撻之不怒，辱之不嗔。鼎今乞得卽喜，不得卽怨，撻之卽怒，辱之卽嗔，由此觀之，去菩薩遠矣。時衆錯愕，合掌而散焉。
釋泓師者，齊安人也。神龍中來遊京輦，簡傲自持，而罕言語。語則瑰怪，頗善地理之學，占擇塋兆，郭景淳、一行之亞焉。而出入於鄖公韋安石之門。與韋既密，一日謂之曰：貧道於鳳棲原見一段地，約二十畝，有龍起伏之形勢，有藏此者必累世居台鼎。韋曰：老夫有别墅在城南，候閑隙陪國師訪地，問其價幾何。同遊林泉，又資高興。異日，韋尋前約，方命駕次，韋公夫人曰：令公爲天子大臣，國師通陰陽術數，奈何潜遊郭外而營生藏？非所宜也。遂止。韋曰：舍弟滔有中殤男未葬，便示此地。泓曰：如賢弟得此地，不得他將相，止列卿而已。滔買葬中殤，後爲太常卿禮儀使而卒。
泓每行視山原，卽爲圖狀，嘗自洛東言於張説曰：缺門道左有好山岡，丞相可用之。説曰：已位極人臣，吉孰過此？泓曰：無人勝此。遂咨源監察乾曜，曰：先人有遺旨矣。後曜請假東洛遷奉而廻，已經年矣。泓再經缺門，其地已成塋兆，問居人，曰：源氏之松栢也。泓曰：冥數合歸源氏，坐可待其變化。不數年，曜果登庸焉。
泓曾誡燕公曰：宅勿於西北隅取土。後成坑，三二處爲穴，泓驚謂燕公曰：禍事！令公富貴一身耳。更二十年，禍及賢郎耳。及均、垍受禄山僞官，肅宗復京，以減死論，太上皇苦執令處斬。皆符泓言。然中、睿朝皆崇重泓，號國師。占相之言，未嘗差謬。
釋慧日，俗姓辛氏，東萊人也。中宗朝得度，及登具足，後遇義淨三藏，造一乘之極，躬詣竺乾，心恒羡慕。日遂誓遊西域。始者泛舶渡海，自經三載，東南海中諸國，崐崘、佛誓、師子洲等，經過略徧，乃達天竺，禮謁聖迹。尋求梵本，訪善知識，一十三年。咨稟法訓，思欲利人，振錫還鄉，獨影孤征。雪嶺胡鄉，又涉四載。既經多苦，深厭閻浮，何國何方，有樂無苦？何法何行，能速見佛？徧問天竺三藏學者，所説皆讚淨土，復合金口；其於速疾，是一生路；盡此報身，必得往生極樂世界，親得奉事阿弥陀佛。聞已頂受，漸至北印度健䭾羅國。王城東北有一大山，山有觀音像，有志誠祈請，多得現身。日遂七日叩頭，又斷食，畢命爲期，至七日夜且未央，觀音空中現紫金色相，長一丈餘，坐寶蓮華，垂右手，摩日頂曰：汝欲傳法，自利利他，西方淨土極樂世界弥陀佛國，勸令念佛誦經，廻願往生，到彼國已，見佛及我，得大利益。汝自當知淨土法門，勝過諸行。説已忽滅。日斷食既困，聞此强壯。及登嶺東歸，計行七十餘國，總一十八年，開元七年方達長安。進帝佛真容、梵夾等，開悟帝心，賜號曰慈慜三藏。
生常勤修淨土之業，著往生淨土集，行于世。其道與善導、少康異時同化也。又以僧徒多迷五辛中興渠。興渠人多説不同，或云蕓薹胡荽，或云阿魏，唯淨土集中别行書出云：五辛，此土唯有四，一蒜，二韮，三葱，四薤，闕於興渠。梵語稍訛，正云形具，餘國不見。廻至于闐，方得見也。根麁如細蔓，菁根而白，其臭如蒜，彼國人種取根食也。于時冬天到彼，不見枝葉。薹荽非五辛，所食無罪。日親見爲驗歟？以天寶七年卒于住寺，報齡六十九。葬于白鹿原，成小塔焉。
餘姚休光寺釋真法師，金華人也，俗姓王氏。真𩮰丱辭家，童蒙悟道，發大精進，堅持戒地。一門之中，數人緇服，真學習師古，義成先聖，八部經理，宛在掌中，三乘法源，盡於度内。天寶六年，太守秦公、長史狄公知其行高，遂以名薦，主休光寺焉。二公常相謂曰：真公通深妙法，玄無上義，問一得三。言發響應。昔利涉辯愽，僧會智周，與之齊驅，未可同日。以其八年終于寺，本縣令王璲述德刊銘，洪元眘書焉。
釋神迥，未詳何許人也。幼入法流，齊莊自任，節高行峭，不惡而嚴。晚年慕稱心寺大義律師，同習三觀於天台宗，得旨於左溪禪師，卽寶應年中也。加以辭筆宏贍，華藻紛紜，爲朗師真影讚、法華經文句序，冠絶于時，爲世所貴。不詳厥終焉。
釋純陀者，本西域人也，梵名無由翻就華言也。從遊京邑，人所欽重。上元中便云東渡，人見之，顔容若童稚之色，言已年六百歲矣。或謂爲八十歲人也。言談氣壯，舉動不衰。代宗皇帝聞之，詔入，禮遇極豐，俾求留年之道。陀曰：心神好静，今爲塵境汩之，何從冥寂乎？若離簡静外，欲望留年，如登木采芙蕖，其可得乎？陛下欲長年，由簡潔安神。神安則壽永，寡慾則身安。術斯已往，貧道所不知也。帝由是篤重之。以永泰三年預知必逝，遣弟子賷衣鉢進上，帝賜弟子紫衣。陀終于鎮國寺焉。
釋道邃，不知何許人也。幽識遠晤，執志有恒，懸解真宗，不由邪術。末傳隋智者教道，素得玄微，荆溪之門，杳難窺望。大曆中湛然師委付止觀輔行記，得以敷揚，若神驥之可以致遠也。于時同門元浩迥知畏服，不能争長矣。
貞元二十一年，日本國沙門最澄者，亦東夷卉服中剛决明敏僧也。泛溟涬，達江東，慕天台之法門，求顗師之禪决。屬邃講訓，委曲指教，澄得旨矣。乃盡繕寫一行教法東歸。慮其或問從何而聞，得誰所印？俾防疑悮，乃造邦伯作援證焉。時台州刺史陸淳判云：最澄闍棃，形雖異域，性實同源，特稟生知，觸類玄解。遠傳天台教旨，又遇龍象邃公，總萬行於一心，了殊塗於三觀，親承秘密，理絶名言。猶慮他方學徒未能信受，所請印記，安可不任爲憑云。澄泛海到國，賷教法指一山爲天台，號一寺爲國清，風行電照，斯教大行。倭僧遥尊邃爲祖師。後終于住寺焉。
釋進平，姓吴氏，京兆人也。早出家于永安山明福院，風表端雅。諸經大論，皆所研尋。銷文鍊注，令人樂聞。末思禪觀，於洛下遇荷澤會師了悟，且曰：甚矣，不自外知者，所知難乎哉！後至唐州遂居西隱山。刺史鄭文簡請入城，闡揚宗旨。示滅年八十一，大曆十四年三月入塔。
釋道隱，姓王氏，彭原人也。風宇高峙，情性宏淡。少脱塵勞，誓從沖漠。既循師範，因願遊方，得荷澤師頓明心要。迨旋鄉土，道聲洋洋，慕其法者，若登華陰之市也。匪召員臻，檀施豐洽，欝成精舍焉。以大曆十三年三月晦囑累四部，從於中夜趺坐而終，春秋七十二，法臘三十五。弟子辯真建塔緘藏焉。今師資二座全身不朽矣。
議者以爲得道真正，其器亦然，譬猶鍊丹之鼎，藥成鼎亦化金矣。在華嚴有諸菩薩成就如虚空忍，得無來身，以無去故。得不生身，以不滅故。得不聚身，以無散壞故。其隱師之謂歟！
釋道晤者，不知何許人也。高趣放蕩，識量難貲。末住永嘉陶山側精舍，則隱居修真誥之所也。大曆中，代宗爲陶真君樹此精舍，晤於此進修靡怠，人亦傾仰。一夕加趺而卒，身肉無沮，如入三昧，議不焚葬。後五年，忽舉右手，狀若傳香。州官民庶異之，以事奏，勑賜紫袈裟，謚曰實相大師。至今塔中，州民祈禱，旛花填委焉。
釋歡喜，不知何許人也。性無羈束，慈忍寬和，人未嘗見其愠色，故號之焉。觀國之光，至于京輦，貴達下民延之，少見違拒。言語不常，事迹難測。德宗皇帝聞而重之。興元十二年勑永泰寺置戒壇度僧，時喜與保唐禪宗，别勑令受戒，緇伍榮之。至其年六月十九日，卒于本寺焉。
有會稽雲門寺釋無側者，外國人，未知葱嶺南北生也。若胡若梵，烏可分諸？建中中越磧東遊，得意則止，度其冬夏。後棲越溪雲門寺修道。然善體人意，號利智梵僧焉。相傳則是康寶月道人後身也，必嘗以事徵驗而知。與名德相遇，談話終夕。吴興皎然題側房壁云：越山千萬雲門絶，西僧貌古還名月。清朝掃石行道歸，林下眠禪看松雪。其高邈之狀在晝辭焉。
釋皎然，字晝，姓謝氏，長城人，康樂侯十世孫也。幼負異才，性與道合，初脱羈絆，漸加削染。登戒于靈隱戒壇守直律師邊，聽毗尼道，特所留心。於篇什中，吟詠情性，所謂造其微矣。文章雋麗，當時號爲釋門偉器哉。後愽訪名山，法席罕不登聽者。然其兼攻並進，子史經書，各臻其極。凡所遊歷，京師則公相敦重，諸郡則邦伯所欽，莫非始以詩句牽勸，令入佛智，行化之意，本在乎兹。及中年，謁諸禪祖，了心地法門，與武丘山元浩、會稽靈澈爲道交，故時諺曰：霅之晝，能清秀。貞元初，居于東溪草堂，欲屏息詩道，非禪者之意，而自誨之曰：借使有宣尼之愽識，胥臣之多聞，終朝目前矜道侈義，適足以擾我真性。豈若孤松片雲，禪座相對，無言而道合，至静而性同哉？吾將入杼峯，與松雲爲偶。所著詩式及諸文筆，併寢而不紀。因顧筆硯曰：我疲爾役，爾困我愚，數十年間了無所得。況汝是外物，何累於人哉？住既無心，去亦無我，將放汝各歸本性，使物自物，不關於予，豈不樂乎？遂命弟子黜焉。至五年五月，會前御史中丞李洪自河北負譴，再移爲湖守，初相見未交一言，怳若神合。素知公精於佛理，因請益焉。先問宗源，次及心印，公笑而後答。他日言及詩式，具陳以宿昔之志。公曰：不然。固命門人檢出草本，一覽而歎曰：早年曾見沈約品藻、慧休翰林、庾信詩箴，三子所論殊不及此，奈何學小乘𥚹見，以宿志爲辭邪？遂舉邑中辭人吴季德，梁常侍均之後，其文有家風，予器而重之。晝以陸鴻漸爲莫逆之交，相國于公頔、顔魯公真卿命裨賛韻海二十餘卷。好爲五雜徂篇，用意奇險，實不忝江南謝之遠裔矣。
晝清淨其志，高邁其心，浮名薄利，所不能啖。唯事林巒，與道者遊，故終身無墯色。又興冥齋，蓋循燋面然，故事施鬼神食也。晝舊居州興國寺，起意自捐衣囊施之。嘗有軍吏沈釗，本德清人也，夕從州出，乘馬到駱駝橋，月色皎如。見數人盛飾衣冠，釗怪問之，如何到此？曰：項王祠東興國寺然公修冥齋，在兹伺耳。釗翌日往覆，果是鬼物矣。又長城赳胥錢沛行役，泊舟吕山南，見數十百人，得非提食器負束帛，恰然語笑而過。問其故，云：赴然師齋來。時顔魯公爲刺郡，早事交遊而加崇重焉。
以貞元年終山寺。有集十卷，于頔序集。貞元八年正月勑寫其文集入于祕閣，天下榮之。觀其文也，亹亹而不厭，合律乎清壯，亦一代偉才焉。晝生常與韋應物、盧幼平、吴季德、李蕚、皇甫曾、梁肅、崔子向、薛逢、吕渭、楊逵，或簪組，或布衣，與之交結，必高吟樂道。道其同者，則然始定交哉。故著儒釋交遊傳及内典類聚共四十卷、號呶子十卷，時貴流布。元和四年，太守范傳正、會稽釋靈澈同過舊院，就影堂傷悼彌久，遺題曰：道安已返無何鄉，慧遠來過舊草堂。余亦當時及門者，共吟佳句一焚香。其遺德，後賢所慕者相繼有焉。
又唐黄州大石山釋福琳，姓元氏，荆州人也。父爲襄陽判司，素崇釋氏。琳幼好佛門，恒循檢操，早知割愛，就玄静寺謙著師下剃染。登滿足法已，躬禮荷澤祖師，乃契真心。後至黄陂，剪茅營舍，終成大院，安集四方禪侣。琳終時年八十二，興元二年四月入塔。
釋懷空，俗姓商氏，河陽人也。膏粱之子，幼且矜莊。乃辭所親，就本州大都山廣福院出家。大明禪師默識空之器局不常，教誦群經。納法之後，觀方京都。屬北秀禪師闡化，造而决疑。
後往安陸定安山，倐遇一叟，勸空鎮厭此川，我霑大利。乃結茅而止，前叟卽土地神耳。尋因村民逐虎入山，見空歡喜而白之曰：此中多虎暴，村落不安，願和尚示以息災之法。空曰：虎亦衆生也，若屠害於彼，彼必來報。迭相償報，何時斷期乎？老僧爲諸君計者，善可禳去。鄉人曰：愚下無知，唯教所在。空曰：汝歸舍，同心陳置道場，施設大會。空預法筵。至日之夕矣，有一虎於庵前瞑目伏地。空曰：咄哉惡類，一報未滅，更增宿殃，噬人倫也。天不見誅，死當墮獄。吾憫汝哉！虎被責已，忽遲迴而逝。明日齋散上山，其虎在庵前，領其七子，將齋餘擲之，各食訖。爲其懺悔，七虎相次俱亡。百姓胥悦，且曰：從師居此，俗無疵癘，仍年穀熟。致拜而退。
時張遼大夫爲州牧，遣府吏慕容興往請入州，空謝病不起。部領工匠，爲建禪宫。畢，示疾而終，享年八十三。貞元三年三月十六日火葬，收舍利入塔焉。
釋慧演，姓苗氏，襄陽人也。父爲東平糾曹。演幼入開元寺，聞經歡喜，求於辯章法師所度脱。章日講湼槃經，演常隨聽入神。既通深義，復能講談。一日結侣同遊華下，思登毛女峯，觀仙掌，路出洛中，乃參荷澤祖師，通達大觀。因入南嶽，遂住澧陽，江南得道者多矣。貞元十二年終，享齡七十九云。
釋行覺，姓劉氏，鉅鹿人也。稚歲英敏，立不易方，負志出家，親難沮勸。早投本部永泰伽藍，受業納戒。後於洛都遇會禪師開悟玄理，秉心矯跡。遊方見江陵古寺，殿宇摧墮，闃而無人。覺卸囊挂錫。明日，見樵夫驚怪，言此是國昌寺，廢已三周。將知人事相因，道從緣會，學者至矣，鄉人來矣，鬱成一寺。時節使崔尚書請召入城，謝而不赴。檀施繼臻，乃興盛化。貞元十五年告終，年九十二。荆楚之人營塔焉。
又南嶽山釋皓玉者，趙氏之子，上黨人也。出塵于法清寺，後於荷澤會下，大明心印，入嶽中蘭若養道。衡陽太守王展員外傾重。終時年八十餘，興元中入塔云。
釋玄晏，江夏人也，姓李氏。祖善而愽識多學，注文選，行講集於梁宋之閒。考邕，北海太守，唐書有傳。晏稚昧之齡，决志離俗，至德初年，誦經高第，依僧崇真剃落，配住開元寺。大曆三年，從大闍棃真悟受具足法，便尋律範，目不視靡曼，足不履邪徑，於四儀中，無終食之閒違教。儀形峭拔，眉目秀朗，如孤鴻野鶴，獨立逈澤，望風瞻想，自有遠致。性多分劑，苟與惡比丘共住，遑遑然如以佉陀羅炭浴身也。不出户牖，焚香掃地，端坐盡日。人不堪其憂，而晏居之，以爲三禪之樂不敵也。
晏少習毗尼，長學金剛，解空破相，臻極玄奥。而聞律藏有一時外學之説，或賦詩一章，運思標拔，孤遊境外。彭城劉長卿名重五言，大嗟賞之。由是風雲草木，每有賦詠，輙爲工文者之所吟諷也。晏房舍在寺之北隅，頗爲湫陋，凡當時名士共營草堂，有若陳郡袁滋、趙郡李則、盧來卿、于文炫、蔡直偕檀捨同締構也。鄂嶽連帥何公旌其行業，請居晉安，不移其志。建中伊始，符載與楊衡、李演約晏爲塵外之侣焉。以貞元十六年九月十四日示滅，春秋五十八，僧臘三十四。遷塔于黄鶴山南原也。
釋澄心，姓朱氏，東海人也。厥父任濟源令。天寶中，安史之亂遇害。心稚齒隨母氏至河内，貧極，母卽從人。心不樂隨嫁。心之志氣不群，乃投應福寺智明法師求教勗，披削登戒。後雲遊鳥宿，務急參玄於秀師高足門下，了其法要。乃觀諸方名跡，遂止衡嶽。請益之僧，摩肩駢足。時太守吴憲忠請心入州治，謝而不行。再命棲于龍興寺，來問道者，丈室恒滿。貞元十八年壬午十一月示滅，春秋七十六，以其月二十七日入塔云。
釋道齊，俗姓趙氏，錢塘人也。幼而察慧，器度浩然，入于庠序，經籍淹通。偶立當衢，見僧分衞，行諷淨名經，冥然喜之。且召入家設食，問僧爲居何寺？答曰：定水伽藍。因請父母出家，母曰：吾生汝時，夢手擎日月，嘗占是夢，云貴子，有五等之分。脱或捨家，吾無望矣。由是往定水從師。年十七，進具，習毗尼法。復投靈隱寺，學華嚴經義。自爾於天竺寺修習禪定，行杜多行。其山有石窟，齊於中坐，忽巨蟒矯首唅呀爲吞噬之狀，愀然不動。時有虎豹近于石室，群鹿時時馴擾。又山椒乏水，以錫杖剟地，其泉迸流，實供其用。貞元二十一年，四方學者勸請講華嚴經，時雪飄飛，忽生花二本，狀若芙蕖，熠爚光發，觀者嗟嘆，見所未見。齊道譽惟馨，其節儉惡衣惡食，人所不勝。後終于山寺焉。
又唐太行山釋法如，俗姓韓，慈州人也。少爲商估，心從平準，至今東京相國寺，發心依洪思法師出家。隸業偕通，遂往嵩少閒，遊於洛邑，遇神會祖師授其心决。後登太行山，見馬頭峯下可以棲神，結茅而止。有褚墪戍將王文信率衆建精廬焉。刺史李亞卿中丞命入城，不赴。示寂，報齡八十九。元和六年三月遷塔云。
釋慧涉，俗姓謝氏，會稽人也。卽東晉太傅安之後。是知傑氣英靈，閒代而出。津梁拔俗，異世豈無？涉爲人清素，戒節孤峻，好寂爲樂，不棲名聞。以大曆之初，於金陵莊嚴寺遇牛頭山忠禪師，一言知歸，遂命入室，授其法要。服膺道化，待之彌載，不憚其勞。洎忠捐世，踵武兹嶺，無遊人境。一衣方丈，操節彌高。自是以來，問道者衆，四維方域，無不霑洽，五十年中，翕然歸德。以長慶二年終於山院，春秋八十有二。門弟子惟晏等奉全師禮，建塔於寺之西北，勒銘紀德。若考師之藝文，則草堂廬嶽，各美於當代矣。
釋雲邃，不知何許人也。通綜經論，解將行兼。仍貫群書，號爲該愽。好遠汎愛，人無閒然。累朝詔入内道塲，順宗已來，掌領譯務。憲宗初，勾當右街諸寺觀釋道二教事，别勑充西明、千福兩寺上座。風猷淹雅，綱任肅然。昔賢以道生比郭林宗，邃公有焉。
次潤州棲霞寺釋清源，姓馮，南徐延陵人也。稚年貞素，長亦弗群，俗態不拘，法流爰入。造涉公爲弟子焉。學贍經律，人罕疇匹。棲于攝山，積其齡稔。長慶初，工部尚書李相國德裕鎮于浙西，洗心道域，延居京口，諮稟禪要，雅契夙心。及贊皇去郡，返錫棲霞，終于住寺。
釋法真，不知何許人也。器識悠深，學問宏愽，研窮梵典，旁賾儒書。講導之餘，吟詠情性。公卿貴士，無不宗奉。洎長慶中，帝頗鋭懷佛事，真屢膺召命，内殿祗奉。四年，赴禁中道塲。睿武昭愍皇帝御于法席，顧問三寶功能，真得應對，而辯給圜轉，援據粲然。帝悦，因請云：久廢壇度僧，未全法者皆老朽。蓋兩河間兵革未偃之故。尋詔兩街佛寺各置僧尼受戒壇塲，自三月十日始至四月十日停，仍令兩街功德使各選擇有戒行僧謂之大德者，考試僧尼等經，僧能暗誦一百五十紙，尼一百紙，卽令與度。真頻奉勑修功德，故遂奏請。真之德望，實唱導之元。罔知終所。
釋寧賁，姓李氏，隴西人也。家于亳州蒙城，幼奉釋尊，而不言乎簪組之緒，無得稱其代諱焉。賁所吐論，皆以覺了，不取諸相。心通定慧，而盡虚空，無以邊中可測，無以文字求我。因往洪州，尋道一祖師，見而奇之，語而異之，大乘法器得其人矣。遂乃具戒，作入室弟子。師資數歲，道議殊倫。欲往天台，至越吕后山岑𡽦曰：卽是諸佛住處，何必天台也？
賁菩提直幹，挺秀七尺。村豪里宿覩其異狀，歸依瞻仰，老幼争先。同味醍醐，疾病皆愈。是時多有行路𦃓戾，欲暴僧徒，賁乃引之而前，威之而退，驚駭儀貌，禮足歸依。調御山林，魔邪懾伏。不下巖嶺近萬餘辰，德遠道高，僧徒彌衆。先時居處隘陋，兼無殿堂。衆議經營，任人資福，遠村窮墅亦競助緣。土石木工，程材售巧，約山横棟，臨㵎飛簷，斤師斧子，鳥立猿䮍，揆景促力，星再迴天，殿堂成矣，佛像列矣。精耀俯仰，照山姹雲，人天不殊，别開佛土。大和二年六月七日，遠聞道塲之内有鼓鞞絲竹之聲，是夜二更，恬然化滅。生形七十五，炎臘四十一。是月權殯于杉園，禮也。齋祭殊品，哀號震山，慘樹色於禪枝，咽水聲於石穴。物尚知感，人情可量。大和五年九月荼毗，建塔於道場巽山，稟先意也。
釋法融，姓嚴氏，閬中人也。稚齒好朴素，惡華楚之服。父訓令秉筆，便畫佛形像。至于聚戲，摶沙爲塔，所作無非佛事。年甫十三，見釋子，摳其衣坐執經卷，苦求出家。依長樂寺慧休法師爲弟子，經誦偕通，乃霑戒善。遂講南山律鈔。後遊雲水，見嵩嶽普寂禪道風行，密付心印。往弋陽福寧寺，放蕩閑居，學道者麏至。以大和九年示疾而終，春秋八十九。其年正月十日，門人奉神座入塔焉。
釋好直，俗姓丁氏，會稽諸暨人也。幼不喜俗事，酒肉葷茹，天然不食。因投杭塢山藏師落髮。元和初受具於杭之天竺寺。凡百經律論疏鈔，嗜其腴潤。一旦芒屩策杖，詣洪州禪門，洞達心要，虚往實歸。却於本郡大慶寺，求益者提訓，凡二十餘載，爲江左名僧。見儒士能青眼，故名輩多與之遊，往往戲爲詩句，辭皆錯愕。凡從事廉問護戎於越，入境籍聲實而造其户，不獨能誘，亦善與人交者。大和中遊五臺，路出京邑，一夕而去。前護戎郗志榮、宋常春二内侍尤味其道，孜孜遠招。開成初再至京國，二貴人同力唱和，牽祴虐留，致安國寺大方丈以居之。王畿龍象，莫不欽重。無何召入爲供奉大德，非所好也，侚俗受之。然歸歟之嘆，未嘗少弃。四年十月二十五日囑累弟子訖，奄然而寂，春秋五十六，夏三十二。郗宋二家率財權瘞于滻水，東人皆悲之，門人鑑諸後歸葬于崇山之南，華嚴寺起塔。會昌四年，起居舍人韋絢爲碑紀代焉。
釋廣脩，俗姓留氏，東陽下崑人也。淑質貞亮，早預邃師之門，研窮教迹，學者雲擁。日誦法華、維摩、金光明、梵網、四分戒本。六時行道弗休，彌年更篤。每一歲行懺法七七日，則第四隨自意三昧也。開成三年，日本國僧圓載來躬請法，台州刺史韋珩請講止觀于郡齋。以會昌三年癸亥歲二月十六日終于禪林本寺，俗壽七十三，法臘五十二。遷神于金地道場，法付門人物外焉。咸通七年，門人良汶發墳火葬，淘收舍利一千餘粒，重塔緘藏焉。
又湖州開元寺釋高閑，本烏程人也。髫年卓躒，范露異才。受法已還，有鄰堅志，苦學勞形，未嘗少惰。後入長安，於薦福、西明等寺隸習經律，克精講貫。宣宗重興佛法，召入對御前草聖，遂賜紫衣，仍預臨洗懺戒壇，號十望大德。性情節操，矗然難屈。老思歸鄉，終于本寺。弟子鑒宗，勑署無上大師，亦得閑之筆法。閑常好將霅川白紵書真草之蹤，與人爲學法焉。
釋元表，本三韓人也。天寶中來遊華土，仍往西域，瞻禮聖迹，遇心王菩薩指示支提山靈府，遂負華嚴經八十卷，尋訪霍童，禮天冠菩薩，至支提石室而宅焉。先是此山不容人居，居之必多霆震猛獸毒蟲，不然鬼魅惑亂於人。曾有未得道僧輒居一宿，爲山神驅斥，明旦止見身投山下數里閒。表賫經棲泊，澗飲木食，後不知出處之蹤矣。于時屬會昌搜毁，表將經以花櫚木函盛，深藏石室中。殆宣宗大中元年丙寅，保福慧評禪師素聞往事，躬率信士迎出甘露都尉院，其紙墨如新繕寫，今貯在福州僧寺焉。
又會稽釋全清，越人也。耰耘戒地，芬然杜若。於密藏禁呪法也，能劾鬼神。時有市儈王家之婦患邪氣，言語狂倒，或啼或笑，如是數歲。召清治之，乃縛草人長尺餘，衣以五綵，置之於壇，呪禁之。良久，婦言乞命，遂誌之曰：頃歲春日於禹祠前相附耳。如師不見殺，卽放之遠去。清乃取一䍌以鞭驅蒭靈入其中，而呦呦有聲，緘器口以六乙泥朱書符印之，瘞于桑林之下，戒家人無動之，婦人病差。經五載後，值劉漢宏與董昌隔江相持，越城陷，人謂此爲窖藏，掘打䍌破，見一鵶闖然飛出，立於桑杪而作人語曰：今得見日光矣。時清公已卒也。
釋頭陀，本下𨛋磨家之子，然其器度温潤，若長者之規。厥父課令其守磨，夜深憫驢牛之困憊，自己代之。放其畜嚙草飲水歇卧者。父母知之，爲其罷業。兒亦乞出家，遂落髮受具。持無嗔怒，唯收拾糞掃物爲衣，可重數斤。卧具三十年未嘗更易。苦節之行，無有倫比，真定之民重之。而不受人供施，號抖擻上人焉。
釋全玼，本餘杭人也，入徑山禮法濟大師求剃染。禀質強渥，且耐飢寒。諸所參尋，略得周徧，乃隱衡嶽中立華庵。木食澗飲，結軟草爲衣，伏臘不易。有贈玼詩云：窠居過後更何人？傳得如來法印真。昨日祝融峯下見，草衣便是雪山身。此太常孫渥舊相南遷有作，事詳南嶽高僧傳云。
釋慧沐，俗姓祝氏，卽世暨陽人也，代爲著姓。沐幼沖之歲，家法嚴明，訓授儒經，鬱成造秀。將隨計吏，謁覺智寺契真禪師，卽謚大觀者是也，因以微諷。沐由兹開悟。明年剃度，乃詣洪井，禮觀音禪師，頓了心契。咸通七載，還歸故鄉，邑宰韋公迺率信心者，造棲真院，四方禪客無遠不屆。廉使裴延魯召沐，因營鑑水坊精舍成，還以坊爲題牓，既而居之，安而能遷。允明州掾齊肇請，住玉笥峯，未久而卒。壽八十八，臘四十五，則乾寧五年七月三日也。
釋亡名，履行尤峻，獨居燕城南窰竈間。天祐中，幽薊不稔，道殍相望。因分衞迴，聞車轍中呱呱之聲，憫而收歸，乃飢民所弃女子也。以求牛乳哺之。當七八歲，引於城中求色帛以衣之。及笄年也，容色豔麗，殆非凡俗，或譏呵者，僧終無渝志。適遇燕帥劉仁恭從禽逐兔，直入僧居窰内。一卒見女子侍僧之側，遂白帥，劉往親見，問其故，皆以實對。劉曰：弟子欲收之，可乎？僧曰：諾。早驗無恡意，自扶上馬。歸府，元真處子也，劉益哀之，不令伍於下位。仍重其僧，謂爲果位中人也。别造精舍以處之，劉一旬兩往謁焉。其僧疾没，門人入訃，女方獨坐，聞之哀慟而死焉。劉爲僧營塔標誌矣。
又祝融峯禪者，爲人抗直，不事威儀，每一舉揚，善標宗要，道俗歸之若市。嘗飲酒遇毒，當時吐下，透落腐衣裂石，體中無惱。每有一蛇一虎爲衞護狀。迨終闍維，留骨一片，大如琵琶槽。僧衆構火重焚，焚時色同火質，火盡灰寒，色白如雪，豈非得全身分堅固設利羅乎！至今嶽中傳其言句，立其浮圖，號祝融峯道者焉。
釋棲隱，字巨徵，姓徐氏。少而端厲，神解天然。佩觹之歲，酷好出塵，父母不可壞其意。削䰂之後，納法已還，其閒服勤於學，深入毗尼壼奥焉。又於風雅之情，非彫刻而得，成自天姿。廣明中，避巢寇，入廬山折桂峯，實嘉遁也。然多於花朝月夕，晚照高秋，練句成聯，合篇爲集，往往酋健瀏亮，散在人口。身擁零破麻納，不識者謂之山叟野人，殊無能者。得歸宗禪旨，與同舉揚，且無恡法。平常與貫休、處默、脩睦爲詩道之遊，沈顔、曹松、張凝、陳昌符皆處士也，爲唱詶之友。隱爲羣士響臻，淡然若水。後寇盜稍平，入荆楚，登祝融，蹤迹嘯做。光化三年，遊番禺，受知於太尉徐彦若。同光二年，於洪井鉅鹿魏仲甫邂逅，以文道相善。後唐天成中卒。詩弟子應之擕隱之詩計百許首，投仲甫爲集序，今所行者號桂峯集是也。
次嘉禾靈光寺釋寶安，俗姓夏，姑蘇常熟人也。風神爽拔，性行淑均。壯年家務所嬰，誓思脱屣。及進具之後，專習定門，洞達真訣，而不衣絲縷，惟專分衞，寢則芻鞂。安昔遊五臺，嗟南人之不識，遂率道俗同模築五臺之制於靈光寺，今且存焉。事畢，無疾而終。受生一百有十八歲，法臘七十八。由身不壞，門徒布漆之，别院供養。至會昌毁寺，遂焚之。
釋金和尚者，姓王氏，西河平遥人也，所生之地猪坑村。幼而魁岸，爲人魯質。所作詭異，與平人不類。於嵩巖山出家。其後身裁一丈，腰闊一圍，言事多奇荖，終後如在。鄉人供祭之，乞願，皆遂人意。西河至稽胡皆鄭重焉。
釋無作，字不用，姓司馬氏，姑蘇人也。父陳宛丘縣尉。母戴氏始妊時，夢異沙門稱姓徐，住持流水寺，欲寄此安居，言訖加趺而坐。其父同夜夢於盤中書一字，甚稱心，自言可以進上天子。至明，終説所夢，母曰：意其腹中必沙門也。矢之曰：如生貌，放於流水寺出家。及生，果歧嶷可愛，且惡葷羶之氣。年迨四歲，母自教誦習，利金易礪，記憶無遺。厥父欲其應童子舉業，漸見風範和潤，且恒有出塵之意。俄爾父偷窺姚氏之女且美容儀，酷欲取之。母切忌之，因曰：或捨是子出家，寬汝所取。父乃許之，送入流水寺中。纔及月餘，姚氏仳離，時謂此女是善知識，爲作之出家增上緣矣。年二十，受具足法。相次講通删補律鈔、法華、上生等經、百法論。一性五性宗教，勵精尋究。孔老書篇，無不獵涉。後參其玄學於雪峯存禪師，深入堂奥。至廬陵三顧山，檀越造云亭院，豫章創南平院，請作住持，皆拂衣而去。前進士唐禀作藏經碑，述作公避請之由。居洪井十載，且未識洪帥鍾氏之面。乃游會稽四明，因有終焉之志。吴越武肅王錢氏仰重，召略出四明，因便歸山，蓋謝病也。有詩杼意呈王，王亦不留。詩云：雲鶴性孤單，争堪名利關？銜恩雖入國，辭病却歸山。時奉化樂安孫郃退居嘯傲，不交緇伍，唯接作，交談終日。進士楊弇亦慕爲林下之遊。以梁開平中卒于四明，春秋五十六。
初作善草隸，筆迹酋健，人多摹寫成法。述諸色禮懺文數十本，注道安六時禮佛文一卷，并詩歌，並行于代。作不入尼寺，不謁公門，不修名刺，不趨時利，自號逍遥子焉。
釋貫休，字德隱，俗姓姜氏，金華蘭溪登高人也。七歲，父母雅愛之，投本縣和安寺圓貞禪師出家爲童侍。日誦法華經一千字耳。所蹔聞不忘於心。與處默同削染，鄰院而居，每隔籬論詩，互吟尋偶對，僧有見之，皆驚異焉。受具之後，詩名聳動於時，乃往豫章，傳法華經、起信論，皆精奥義，講訓且勤。本郡太守王慥彌相篤重。次太守蔣瓌開洗懺戒壇，命休爲監壇焉。乾寧初，賫志謁吴越武肅王錢氏，因獻詩五章，章八句，甚愜旨，遺贈亦豐。王立去僞功，朝廷旌爲功臣。乃别樹堂立碑，記同力平越將校姓名，遂刊休詩于碑陰，見重如此。
休善小筆，得六法。長於水墨，形似之狀可觀。受衆安橋強氏藥肆請，出羅漢一堂，云：每畫一尊，必祈夢得應真貌，方成之。與常體不同。
自此遊黟歙，與唐安寺蘭闍棃道合。後思登南嶽，比謁荆帥成汭，初甚禮焉，於龍興寺安置。時内翰吴融謫官相遇，往來論道論詩。融爲休作集序，則乾寧三年也。尋被誣譖於荆帥，黜休于功安。鬱悒中題硯子曰：入匣始身安。弟子勸師入蜀，時王氏將圖僭僞，邀四方賢士，得休甚喜，盛被禮遇，賜賚隆洽，署號禪月大師。蜀主常呼爲得得來和尚。時韋藹舉其美號。所長者歌吟，諷刺微隱，存于教化。體調不下二李、白、賀也。至梁乾化二年終于所居春秋八十一。蜀主慘怛，一皆官葬，塔號白蓮。於城都北門外昇遷爲浮圖，乃僞蜀乾德中，卽梁乾化三年癸酉歲也。
休能草聖。出弟子曇域，癸酉年集師文集，首安吴内翰序，域爲後序。韋莊嘗贈詩曰：豈是爲窮常見隔，只應嫌酒不相過。又廣成先生杜光庭相善，比鄉人也。休書跡，好事者傳號曰姜體是也。嘗覩休真相，肥而矬，蜀宰相王鍇作讚。曇域戒學精微，篆文雄健，重集許慎説文，見行于蜀。有詩集，亞師之體也。
釋國道者，未知何許人也。器凝淳粹，行敦高邁，塊然獨處，翩翩在形器之上矣。參學攸廣，彼歇孤征，愛廬山秀異，誓隱淪以求其志。考築草舍，濯園殖蔬，任山中居人揃取。或問其故，答曰：貧道無心而種，無心而捨也。驗此見知，實達道之上流矣。脩睦僧正恒傾意奉重，詩贈國公云：入門空寂寂，真箇出家兒。有行鬼不見，無心人謂癡。後終于院，葬于雙溪山原，有小浮圖焉。今以國字呼之，爲名邪姓邪？未得詳焉。
釋智宣，泉州人也。壯歲慕法，學義淨之爲人也。輕生誓死，欲遊西域，禮佛入塔，并求此方未流經法。以唐季結侣渡流沙，所至國土，懷古尋師，好奇侚異，聚梵夾，求舍利。開平元年五月中達今東京，進辟支佛骨并梵書多羅葉夾經律。宣壯歲而往，還已衰耄矣。梁太祖新革唐命，聞宣逥，大悦，宣賜分物，請譯將歸夾葉。于時干戈，不遑此務也。
釋齊已，姓胡，益陽人也。秉節高亮，氣貌劣陋。幼而捐俗於大潙山寺，聰敏逸倫，納圓品法，習學律儀。而性躭吟詠，氣調清淡。有禪客自德山來，述其理趣，已不覺神遊寥廓之場。乃躬往禮訊，既發解悟，都亡朕迹矣。如是藥山、鹿門、護國，凡百禪林，孰不參請。視其名利，悉若浮雲矣。於石霜法會，請知僧務。
梁革唐命，天下紛紜。于時高季昌禀梁帝之命，攻逐雷滿出渚宫，已便爲荆州留後，尋正受節度。迨乎均帝失御，河東莊宗自魏府入洛，高氏遂割據一方，搜聚四遠名節之士，得齊之義豐、南嶽之已，以爲築金之始驗也。龍德元年辛巳中禮已於龍興寺淨院安置，給其月俸，命作僧正，非所好也。其如閑辰静夜，多事篇章，乃作渚宫莫問篇十五章，以見意，且侚高之命耳。已頸有瘤贅，時號詩囊。棲約自安，破納擁身，枲麻纏膝。愛樂山水，懶謁王侯，至有未曾將一字，容易謁諸侯句爲狎。華山隱士鄭谷詩相酬唱。卒，有白蓮集行于世，自號衡嶽沙門焉。
釋無迹，姓史氏，朔方人也。當宣宗御宇，佛法中興。大中九年，年正十三，決志捨家，投白草院法空大師爲弟子，操執密縝，拂攘囂塵。咸通三年，用賓于京室，得戒度於西明寺矣。凡於百藝，悉願遊焉。慕定林威能畫，戴安道能琴，我則講貫之餘，兼而綜習。先是唐恒夫嘗作鎮朔方，後於輦下相遇，以家僧之禮待焉。蓋知言行相高，復能唱導聞。恒夫白兩街功德使，請隸西明寺。旋屬懿宗皇帝於鳳翔法門寺迎真身，右宣副使張思廣奏迹充乎讚導，悦懌上心，宣賚稠厚。光啓中傳授佛頂熾盛光降諸星宿吉祥道場法，歸本府。府帥韓公聞其堪消分野之災，乃於鞠場結壇脩飾，而多感應。景福中，太尉韓公創脩廣福寺，奏迹任持。皆以律範繩之，塞垣閒求戒者必請爲力生焉。梁乾化丙子歲，中書令韓公洙奏署師號曰鴻遠歟。後唐同光三年乙酉歲四月一日，坐終于文室。筋骨如生，風神若在，蕃漢之人觀禮稱嘆曰：昔至德中當府龍興寺有高士辯才坐亡，遂漆布之。乾寧元年府帥舉奏，勑謚曰能覺。今迹師可不異時而同事哉！中令韓公命工布漆焉。莊宗朝軍府從事薛昭紀爲碑頌德云。
釋𧦪光，字登封，姓吴氏，永嘉人也，唐史官左庶子兢之裔孫也。幼捨家於陶山寺剃度。居必介然，不與恒人交雜。好自標遇，慢易緇流。多作古調詩，苦僻寡味，得句時有得色。長於草隸，聞陸希聲謫宦于豫章，光往謁之。陸恬静而傲氣，居于舟中，凡多廻投刺，且不之許接。一日設方計干謁，與語數四，苦祈其草法，而授其五指撥鐙訣。光書體當見酋健，轉腕廻筆，非常所知。乃西上，昭宗詔對御榻前書，賜紫方袍。後謁華帥韓建，薦號曰廣利。自華下歸故鄉，謁武肅王錢氏，以客禮延之。而性畔岸，弗愜王情，乃歸甬東終焉。有文集，知音者所貴。出筆法弟子從瓌、温州僧正智琮，皆得墨訣。有朝賢贈歌詩，吴内翰融、羅江東隱等五十家，僅成一集。時四明太守仰詮素重光高蹈，躬爲喪主，理命令葬。後三年，准西域焚之，發棺儼若生相，髭髮爪皆長。荼毗收舍利，起小塔焉，則後唐長興中也。
釋自新，姓孫氏，臨淄人也。濯戒尋師，曾無懈廢，聞膺禪師化被鍾陵，往參問焉。從雲居長往，逥錫嘗隱廣德山中。屬兩浙文穆王錢氏率吏士躬征苑陵，入山寺，群僧皆竄，唯新晏如。問曰：何不避乎？對曰：東西俱是賊，令老僧去何處逃避？王驚其訐直，逥戈遣歸，見武肅王問之，言無所屈。加之高行，造應瑞院居之，假號曰廣現大師。
初新嘗入宣城山采藥，穿洞深去，始則闇昧，尋見日分明，行僅數里，洞側有别竅，溪水泛泛然。隈一大松，枝下有草庵，一僧雪眉擁納坐禪。旁有一磬火器，新擊磬，遂開目驚曰：嘻！師何緣至此？乃陳行止，揖坐，取石敲火煎茗，香味可愛。日將夕矣，僧讓庵令新宿，顧其僧上松巔大巢内，聞念法華經，聲甚清亮。逡巡，又咄駡云：此群畜生毛類，何苦生人恐怖？速歸林薄，不宜輙出。叱去，新窺之，乃虎豹弭耳而去。明日謂其僧曰：願在此侍巾屨。僧曰：自居此地，百見草枯，四絶人煙，非師棲息處。又問：莫飢否？相引溪畔，有稻百餘穗，收穀，手挪三匊黄粱。挑野蔬和煑，與食。後遣廻去。送至洞口曰：相遇非偶然也。所食茶與菜糜，師平生不乏食矣。遂遵路廻本院已，月餘日命同好再往尋之，失洞蹤跡。
後在浙中，充寶塔寺主，以天福中卒于住寺，年八十餘。今影在冷水灣前，小院存焉。
釋行脩，俗姓陳，泉州人也。少投北巖院出家，小心受課，誦念克勤。十三削髮，往長樂府戒壇受上品律儀。年始十八，參雪峯山存禪師，隨衆請問，未知詮旨。辭存師，言入浙去。存曰：與汝理定容儀，令彼土人睹相發心。遂指其耳曰：輪郭幸長，垂璫猶短，吾爲汝伸之。雙手平曳，登卽及肩，如是者三，自此長垂，見者舉目。後唐天成二年丁亥歲入浙中，傾城瞻望，檀施紛紛。遂構室于西關高峯，爲其宴息，後鬱成大院。
脩别無舉唱，默默而坐。人問，唯笑而止。士女牽其耳交結於頤下，杭人號長耳和尚。以乾祐三年庚戌歲十一月示疾，動用如平時，以三月中夜坐終。檀越弟子以漆布，今亦存焉。後寄夢睦州刺史陳榮曰：吾坐下未完。檢之，元不漆布，重加工焉。
釋宗淵，姓宫氏，高密人也。幼通經籍，察惠若神，忽願出家于東萊北禪院。後參學江表岳中祖師勝友，資神潤已，往造實歸。僻好吟詩，於荆楚間嘗師學于齊已之體，自言緣情在品物流形之外。覽天下山川，且曰步仞之丘，巨獸無以隱其軀。愛宜陽柏閣山居之，以求其志。其孤潔耿介，凡俗不可造次而見。日别持觀音支品，蓋曾有善相人言淵促齡，勉令受持普門品也。至太平興國五年十月，預言終期，令水土作座，如鹿頂形。連促木工，明日齋時要用，至是果坐終焉。鄉人無遠近皆來焚香設拜，當年遷小塔于寶雲寺之山原，年八十三。有洛西集。著挽辭五十首，一云：舉世應無百歲人，百年終作塚中塵。余今八十有三也，自作哀歌送此身。紙衣一襲葬焉。後開發，神色宛然，弟子淡然、奉明葬之于巖穴之中矣。
論曰：太極是生兩儀，兩儀生萬物，絪緼而出，鼓動而萌。由庶類以蚩蚩，禀自然而歷歷。自然者道，道惟本心，心無不通，通物之理之謂道也。道其不一，蕃息流形，若究天倪。物亦惟一。乾一也，坤一也，殆乎因動成變，以變求占，則生象不一歟？至如鳥獸交氣，草木構精，或用其牡而踈其雄，或同乎根而異乎實。鰐飛似鳥，橘移成枳，交玃爲傖，羽嘉生鳳，若此之倫，物類糅錯之所致也。雜之時大矣哉！事有重䝯，物有紛綸，乃彰雜名，非一名而統盡。故曰義雖博，則知可以一名舉也。昔梁傳中立篇第十曰唱導也，蓋取諸經中此諸菩薩皆唱導之首之義也。唱者，固必有和乎？導者，固必有達者。終南釋氏觀覽此題，得在乎歌讚表宣，失在乎兼才别德也。譬若别均天分，重賦全才，虎雙翼而飛，鷹四足而擊也。於是建立雜篇，包藏衆德，何止聲表？無所不容。
或曰：續傳改作名題，自何稽古？通曰：象班孟堅加九流中雜流也。如其立教，如其爲人，匪獨陰陽，不專刑律，或兼名墨，或涉縱横，則可目之爲雜家流也。漢書有變，拾太史公之遺；澄照建題，正梁慧皎之僻。或曰：胡不聞揚子雲疾其雜乎？通曰：彼惡夫淮南、太史公不宗孔而無純德耳。此則應雜而雜，斷無雜咎歟！今作傳者，若游夏焉，觀其起隱終哀，何敢措一辭也。或曰：何忽變唱導成聲德耶？通曰：聲之用大矣哉！良以諸佛刹土，偏用一塵以爲警悟。唯忍土最尚音聲，行爲佛事及觀音説圓通，世尊稱讚者，爲被聞熏。故若毗目仙人，香積世界，樂不樂爰居之耳，圜不入方󲊴之穿。是以影勝大王止前驅之象馬，鉢囊釋子動合會之人天。返魂者隨唄聲而到家，光潔者聞唄聲而歡喜。乃可謂宫商佛法，金石天音，哀而不傷，樂而不佚，引之入慈悲之域，勸之離繫縛之場。脱或執受不精，器能無取，乃不可謂爲聲德也。于今搜有鄰之德，聚兼講之才，三人之師，于斯見矣，四戰之國，孰敢攻乎？得非備五彩而服章，含八風而成樂，則有登天竺而作猿梵，動塔鈴而貫虹電，副天請而都講隨，占地理而宰臣應，觀音摩其髮頂，彌勒訴其雷神。始化倭民，坐亡舉指，見慈顔而不怒，作詩式以安禪。巨蟒不驚，山魔懾伏，臨神鑑而懸知澄汰，禮天冠而誓隱靈蹤。破甕飛烏，勞身代畜。衡山衣草，禹寺明心，養童女以身全，遇毒流而命在。德符禪月，軀涉磧沙。或辯之利通，或聲之流靡，猗嗟碩德，於爍群公！若諸根之互能，同五事之俱舉，故強名爲雜也。薝蔔接栴檀之樹，數倍馨香；鷹鸇育金翅之巢，千重猛鷙。咨尔同道，聽乎直言。爲僧不應於十科，事佛徒消於百載。如能以高爲本，以德爲枝，以修爲花蕚，以證爲子實，然後婆娑挺蓋，鬱密成陰，周覆三千大千，號之曰大菩提樹也歟！
前代諸家，或云僧傳、僧史、記録，乃題號不一，亦聲迹有殊。至梁沙門慧皎云高僧傳，蓋取高而不名者也。則開其德業，文爲十科，見於傳内。厥後有唐續高僧傳，倣仰梁之大體而以成之。洎乎皇朝大宋高僧傳之作也，清風載揚，盛業不墜。贊寧自至道二年奉睿恩掌洛京教門事，事籣心曠之日，遂得法照等行狀，撰已易前來之闕如。尋因治定其本，雖大義無相乖，有不可者以修之，先者所謂加我數年，於僧傳則可矣已。斯幸復治之，豈敢以桑榆之年爲辭耶？時方徹簡，咸平初承詔入職東京右街僧録，尋遷左街。乃一日顧其本，未及繕寫，命弟子輩緘諸篋笥，俾將來君子，知我者以僧傳，罪我者亦以僧傳，故於卷後而書之云耳。
