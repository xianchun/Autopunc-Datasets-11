夫參玄大士與義學不同，頓開一性之門，直出萬機之路，入摠持之林苑，薝卜為香；扇古佛之嘉猷，心明是道。懷冰霜而潔白，真玉無瑕；蘊金石而堅貞，驪珠有照。紹迦葉之正宗，傳曹溪之密印。自省者，不論尊幼；玄通者，豈礙賢愚？是僧俗以同遵，乃圣凡而共湊。心明則言垂展示，智達則語必投機。了萬法於一言，截眾流於四海，如斯則何天不皎？何地不平？既有見之光，豈無能監之者？今時欲參此道，便須省己如燈，照多生之暗室；高明似月，輝積劫之昏衢。洗意清神，亡身為法，斆師子兒哮吼，勿逐野干；同鳳凰子翱翔，休隨黃雀。精進為務，覺多生罕遇奇人；勇猛為心，慶此世得逢知己。須開正見，切要精通，物外高流，無生怠慢。忠言逆耳，不順人情，直語無私，幸希覺察。
發志辭親，意欲何能？投佛出家異俗，專心慕法為僧。
既得尸羅具備，又能法服沾身，父母不供甘旨，王侯不侍不臣。
潔白修持，如冰似玉，不名不利，去垢去塵，受人天之瞻敬，承釋梵之恭勤。
忖德業，量來處，將何報答為門戶？專精何行即能消？唯有參尋別無路。
苦身心，歷山水，白眉作伴為參禮。冒雪沖霜不避寒，渡水穿云伏龍鬼。
銕錫飛，銅缾滿，不問世間長與短。叢林道侶要商量，四句百非一齊翦。
探玄機，明道眼，入室設針須鍛鏈。驅邪顯正自應知，勿使身心有散亂。
道難行，塵易漫，頭頭物物須明見。區區役役走東西，今古看來忙無限。
我今行，勤自辨，莫教失卻來時伴。舉足動步要分明，切忌被佗虛使喚。
入叢林，行大道，不著世間虛浩浩。堅求至理不辭勞，剪去繁華休作造。
百衲衣，云水襖，萬事無心離煩惱。千般巧妙不施功，直出輪回生死道。
勸同袍，求正見，莫似愚夫頻改變。投喦立雪猛身心，方得法王常照現。
請益勤，恭敬速，不避寒喧常不足。只緣心地未安然，不羨榮華不怕辱。
直教見性不從他，自家解唱還鄉曲。度平生，實安樂，蕩蕩縱橫無依托。
四方八面應機緣，萬象森羅任寬廓。報四恩，拔三有，問答隨機易開口。
五湖四海乍相逢，一擊雷音師子吼。悠悠自在樂騰騰，大地乾坤無過咎。
分明報爾水云僧，記取面南看北斗。
贊曰：
五湖四海歷叢林，萬里千山不易尋。親覲祖宗明見性，莫將薺苨作人蔘。
夫律師者，宗分有部，細行威儀，弘范毘尼，嚴凈三界，究七聚五篇之奧，窮四夷二過之微。持犯開遮，真常軌則，白三翻之羯磨，唱四忍之護持，若非宣律之能，爭得同成師范者也？
夫法師者，登狻猊座，廣敷妙義，談二空理，理契圓常，開頓漸之門，擇圣凡之慧，隨方處藥，量器堪任，知熟知根，甄邪甄正，煥然能所，明暢主賓，因果不昧於人間，道化罔迷於天界。擊大法鼓，豈廢津梁？非四依三德之高流，寧得弘通於大教？除非達士，頗測淺深，堪作當人，始稱導誘者也。
夫論師者，擊鐘樓上，立義場中，縱奪臨機，斥呵當勢。聳四無礙之雷辯，掩千萬類之鼓音，邪正雙驅，有無互起，奪赤幡于手內，鞭白骨於堦前，高建法幢，廣摧異見。非若馬鳴、龍樹之威，豈敢當鋒者矣？
夫禪師者，元真一氣，堅固三空，行住怡然，語默憺靜。攜金剛之智印，傳諸佛之心燈，照積劫之昏衢，燭多生之暗室，截眾流於四海，了萬法於一言，直指人心，見性是佛。同師子而哮吼，大闡玄音；震龍猛之天雷，直明妙旨。皆是懸通佛記，須知宿植勝因。若非洞貫天機，那得安禪靜慮，識心達本，冥契諸緣，悟性無生，頓超事理。當得續焰傳燈，光輝三界，佛日長明者也。
志靜安禪不出院，天機洞貫十方同。無為大化人難湊，有作微權世易通。
真慧劍，絕磨礱，當疑破惑濯愚蒙，正定不生諸妄解，須知萬法本元空。
塵沙界，一念中，百千妙理瞥然窮，彈指盡收無量義，縱橫豈礙往來風？
坦蕩蕩，坐顒顒，幽庭深院對青松，澄神靜處閑心地，唯有高僧問至宗。
病起藥興除妄病，病除藥遣道堪崇，鶣鵲能針虛用力，祁婆妙術枉施功。
寬性海，普吞容，饒人量器列疆封，謙如育德申仁義，敦美溫良順克恭。
圓自智，感殊功，人問，萬別千差識取真，一正百邪俱不起，十力圓通號世尊。
日沒酉，諸行無常不長久，經行坐臥不生心，便是余家真道友。
黃昏戌，寂靜安禪功已畢，了了通身六道光，錯解還同漆中漆。
人定亥，一念不生無障礙，道合天機性宛然，妙旨玄通觀自在。
夜半子，大智圓通無彼此，迷悟還如鏡上塵，塵鏡俱亡更何事？
近見人多說是非，不能緘口道相依，言他短處君還短，長短誰人自得知？
圣凡邪正自須知，莫管他人是與非，今古幾能窮妙盡，妄隨塵境走如癡。
爭人競我幾時休？不覺春光已變秋，葉落鴈歸霜漸冷，布衣艸屨更何求？
禪師語錄舊版在汾州，歲久多脫落，南方亦少見者，今勸眾緣重鏤版以廣流通。
