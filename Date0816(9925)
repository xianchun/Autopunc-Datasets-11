有大禪師，法諱希運，住洪州高安縣黃檗山鷲峰下，乃曹溪六祖之嫡孫，西堂、百丈之法侄。獨佩最上乘，離文字之印，唯傳一心，更無別法。心體亦空，萬緣俱寂，如大日輪昇虛空中，光明照曜，凈無纖埃。證之者，無新舊，無淺深；說之者，不立義解，不立宗主，不開戶牖，直下便是，動念即乖，然後為本佛。故其言簡、其理直、其道峻、其行孤，四方學徒望山而趨，睹相而悟，往來海眾常千余人。
予會昌二年，廉于鍾陵，自山迎至州，憩龍興寺，旦夕問道。大中二年，廉于宛陵，復去禮迎至所部，安居開元寺，旦夕受法，退而紀之，十得一二，佩為心印，不敢發揚。今恐入神，精義不聞於未來，遂出之，授門下僧大舟法建，歸舊山之廣唐寺，問長老、法眾，與往日常所親聞同異如何也。唐大中十一年十一月初八日序。
師謂休曰：諸佛與一切眾生，唯是一心，更無別法。此心無始已來，不曾生不曾滅，不青不黃，無形無相，不屬有無，不計新舊，非長非短，非大非小，超過一切限量名言縱跡對待，當體便是，動念即乖。猶如虛空，無有邊際，不可測度，唯此一心即是佛。佛與眾生，更無別異。但是眾生著相外求，求之轉失，使佛覓佛，將心捉心，窮劫盡形，終不能得，不知息念忘慮，佛自現前。
此心即是佛，佛即是眾生。為眾生時，此心不減；為諸佛時，此心不添。乃至六度萬行，河沙功德，本自具足，不假修添，遇緣即施，緣息即寂。若不決定信此是佛，而欲著相修行，以求功用，皆是妄想，與道相乖。此心即是佛，更無別佛，亦無別心。此心明凈，猶如虛空，無一點相貌，舉心動念即乖法體，即為著相。無始已來，無著相佛，修六度萬行欲求成佛，即是次第。無始已來，無次第佛，但悟一心，更無少法可得，此即真佛。
佛與眾生，一心無異，猶如虛空，無雜無壞。如大日輪照四天下，日升之時，明遍天下，虛空不曾明；日沒之時，暗遍天下，虛空不曾暗。明暗之境，自相陵奪，虛空之性，廓然不變，佛及眾生心亦如此。若觀佛作清凈、光明、解脫之相，觀眾生作垢濁、暗昧、生死之相，作此解者，歷河沙劫終不得菩提，為著相故。唯此一心，更無微塵許法可得，即心是佛。如今學道人不悟此心體，便於心上生心，向外求佛，著相修行，皆是惡法，非菩提道。
供養十方諸佛，不如供養一個無心道人。何故？無心者，無一切心也。如如之體，內如木石，不動不搖，外如虛空，不塞不礙。無能所、無方所、無相貌、無得失，趨者不敢入此法，恐落空無棲泊處，故望崖而退。例皆廣求知見，所以求知見者如毛，悟道者如角。文殊當理，普賢當行。理者，真空無礙之理；行者，離相無盡之行。觀音當大慈，勢至當大智。維摩者，凈名也。凈者，性也，名者，相也，性相不異，故號凈名。諸大菩薩所表者，人皆有之，不離一心，悟之即是。今學道人不向自心中悟，乃於心外著相取境，皆與道背。
恒河沙者，佛說是沙，諸佛菩薩、釋梵諸天步履而過，沙亦不喜；牛羊蟲蟻踐踏而行，沙亦不怒；珍寶馨香，沙亦不貪；糞尿臭穢，沙亦不惡。此心即無心之心，離一切相，眾生諸佛更無差別，但能無心，便是究竟。學道人若不直下無心，累劫修行終不成道，被三乘功行拘系，不得解脫。
然證此心有遲疾：有聞法一念便得無心者；有至十信、十住、十行、十回向，乃得無心者。長短得無心乃住，更無可修可證，實無所得，真實不虛；一念而得與十地而得者，功用恰齊，更無深淺，秖是歷劫柱學禪學道，佛法有甚麼交涉？故云：如來所說，皆為化人，如將黃葉為金，止小兒啼，決定不實。若有實得，非我宗門下客，且與爾本體有甚交涉？故經云：實無少法可得名為阿耨菩提。
若也會得此意，方知佛道魔道俱錯，本來清凈皎皎地，無方圓、無大小、無長短等相，無漏無為，無迷無悟，了了見，無一物，亦無人，亦無佛，大千沙界海中漚，一切圣賢如電拂，一切不如心真實，法身從古至今與佛祖一般，何處欠少一毫毛？既會如是意，大須努力，盡今生去，出息不保入息。
問：六祖不會經書，何得傳衣為祖？秀上座是五百人首座，為教授師，講得三十二本經論，云何不傳衣？
師云：為他有心，是有為法，所修所證，將為是也。所以五祖付六祖，六祖當時秖是默契，得密授如來甚深意，所以付法與他。汝不見道：法本法無法，無法法亦法。今付無法時，法法何曾法？若會此意，方名出家兒，方好修行。
若不信，云何明上座走來大庾嶺頭尋六祖，六祖便問：汝來求何事？為求衣？為求法？明上座云：不為衣來，但為法來。六祖云：汝且暫時斂念，善惡都莫思量。明乃稟語。六祖云：不思善，不思惡，正當與麼時，還我明上座父母未生時面目來。明於言下忽然默契，便禮拜云：如人飲水，冷煖自知。某甲在五祖會中，枉用三十年工夫，今日方省前非。六祖云：如是。到此之時，方知祖師西來，直指人心，見性成佛，不在言說。
豈不見阿難問迦葉云：世尊傳金襴外，別傳何物？迦葉召阿難，阿難應諾。迦葉云：倒卻門前剎竿著。此便是祖師之標榜也。甚生阿難三十年為侍者，秖為多聞智慧，被佛訶云：汝千日學慧，不如一日學道，若不學道，滴水難消。
問：如何得不落階級？
師云：終日吃飯未曾咬著一粒米，終日行未曾踏著一片地。與摩時，無人我等相，終日不離一切事，不被諸境惑，方名自在人。更時時念念不見一切相，莫認前後三際，前際無去，今際無住，後際無來，安然端坐，任運不拘，方名解脫。努力！努力！此門中千人萬人，只得三個五個。若不將為事，受殃有日在。故云：著力今生須了卻，誰能累劫受余殃？