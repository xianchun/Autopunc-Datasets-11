次示本跡者，為二：先法次譬。初法為五：先指本因所稟；次但佛下，指本果所說；三、中間行化；四、今日所說；五、未來所說。自從本因所稟，莫非真實，三段雖俱真實，本不可多，故下三文咸同一本。因果真實，三段教相，此中正簡久本真實，是故云也。然以本因所稟亦是彼佛跡說，恐無窮故，但在今佛因果為本，據理非不稟余佛化，因緣約教既指今佛，故明本跡，且廢於他，故指今經壽量為釋迦本，不得更指前佛所說。前佛復有前佛，故云無窮。唯指一佛，則無斯過。降茲一本，余皆是跡。
問：恐墮無窮，唯論釋迦。今欲論諸佛展轉稟教，終有一佛在初無教，無教為本，有何無窮？若許有窮，墮無因過。
答：拂跡求本，本求所說，以獲實利，縱有最初，不同今初，何益行解耶？
問：若許有最初無教，何須稟今佛之教？
答：無教之時，則內熏自悟；有教之日，何得守迷？如百迷盲俱不知路，一迷先達，以教余迷。余迷守愚，不受先教，誰之過歟？且驗釋迦一化，得益難思，況復爾前益難稱紀。寧不稟教，然終成無益之論。不可以此為窮，以無益於稟教者，故又十方世界亦有嗅、香、覺、觸、瞪視而得悟者，豈以聲教求其初耶？
師子奮迅，未來永永者，奮迅具二義：左右如現，前卻如未，故下疏文云：釋此句者，應具二解，即現未也。今存後解，故云未來；前存前解，故云現在。譬大樹者，總譬前三節為拂游中本跡故也。言云云者，以易解故，不復合喻。
次示觀心相者，先總次別。總中有二重：一、約修行；二、約法門。行謂所行，法即所用。行必先戒，次定，後慧；用必先以慧擇，後方定戒。定為戒本，故戒復居後。
又觀心者，如玄文中，或約行相，或約法門，或從觀境，故銷文例之，亦對三分，義當觀心。
次別意者，三分各三，初戒三者，方便如序，白四如正，結竟如流通。言前方便者，單白已前皆方便也。
定三分者，二十五方便為序，入觀坐儀為正，行住歷緣為流通。亦可以習學為序，自行為正，教他為流通。余二悉爾。次更約善入出住等，此依經列，若從三分，則入序，住正，出為流通。慧三亦爾。從文從義，次第不同。三分應云：空序，中正，假為流通。
言而退者，經末但云而去，去秖是退。但準望等者，盡令用四，其辭則難，但令不失旨，如共轍咸會，咸字恐誤，秖應單作，或恐如流入海，一同咸味。文體語倒，故知不必皆用四意。
又觀心一文，除中修攝其心等，余皆義立。又本門雖本，但一文正明本跡，余亦義立。又前跡門準部有故，是故義立。後本門中除已，理合有故，是故義立。
又觀心文，序及流通，準望正宗，理須義立。於正宗中唯理定須故，余皆義立。跡門正說既云開會，若迷觀境，開權顯實，及本門中增念佛觀，增道損生，及流通中、三昧所依，諸行所托，一切不成，以觀心名，通於觀等中間三即，結緣、當機，通用觀故，影響、發起，化功若成，成分證觀。所以觀心一文，人謂最寬，於理甚要，況今大師且為成於初心學者，始從如是，以至而去，睹異文，識一觀，亦識昔經文同觀異，及文觀俱異，亦識當教文觀俱同，兼等開等準例可識，是故必須觀心以釋。
又因緣釋，隨其義勢，須分今昔。先釋序中，先對辨通別，次正釋通序。初文又二：先分二文，次正辨異中云通序通諸教者，亦可云通序通諸部，別序別一部，亦可云通序通諸經，別序別一教。今經部教唯在一教，故且以教對經言之。
又通序名通而體別，別序事別而義通。義通故，通有別序；體別故，別在今經。故知今經通別俱別，別在佛乘，以如是等不關諸經，方可得名正家之序，正名序家之正，故一家相承，三段可識，故釋如是，竟一部炳然。不然，豈有送客之序而敘游山，禪祖碑文而譚律頌？故須摩頂至足皆是一身，豈以通途之言能消通別二序？若不異者，發起徒施。
於中，先標離合，云或五、六、七者，五者如文，合佛及處，六則離佛及處，七則離我與聞。初通序元起，由阿泥樓逗令阿難問佛，具如止觀第六記。次略解五義，謂法體等者，略釋意顯，故先明之。下廣釋中縱有兼釋，但旁通耳。初云所聞之法體者，下文四釋雖通指一部，別在正宗、流通，亦可兼於別序，則懷疑、答、問及無量義，通名聞故。雨華動地，從所表說，通皆表聞，故始末一經為所聞體。
云聞持和合等者，因緣會也。通論五義無非因緣，如前通辨四意中說。又下總結五義，云皆因緣也。今且從別，約時義強，獨標和合。聞持之言，唯在阿難。和合之語，義通兩向，由機會故，聞持和合。次第相生者，且約一往，若聞如是等，及化主居初，亦可通用。
次又如是下，廣釋。先釋如是，初因緣中世界即是歡喜，故云不諍。諸佛皆然，未足別顯。若約今經，先施次開，方名不諍。事在約教，故今未論。今引諸佛以異顯同，亦世界義。舉時、方者，如是可信，良有時方，即說如是得益時處。方則崛山，猶通於昔，時顯別味，令處非通，即生實信，方是今經為人悉也。
阿漚者，阿無，漚有，一切外經以二字為首，以其所計，此二為本。部內所明，不出所計，故立如是，對破外人不如不是故。準下約教，外典全無，故云破惡。
百論云：外曰：汝指何為善法耶？內曰：惡止善作。外曰：汝經有過，初不吉故；我經不爾，初後皆吉。內曰：凡一切法有於三種，謂自、他、共。以汝吉法無自等故，故我先破有無、自生及他共等，故計有無為自他等，名之為惡，故我經先止。
若爾，中論具破四句，彼何不破自然？
答：計自然者，有無中攝；亦有自然，有無不攝。且從一途，故中論云從因緣生尚不可，況無因緣，自然易破，故但況之。
但四計義通，若唯破外，尚未離小，安會今經？且引論文成破惡義。若依今經，尚破兼帶之惡，何獨外耶？第一義中且通指道邊，未分深淺，故知凡四悉文非不己破諸教淺深，意在且明歡喜等四，故更須教分判異同。
又釋序中，前之三悉多分約事，第一義中或已入實，或且通方；又前三悉望圓實邊，名之為事，於前三教或亦在理，若正宗中，咸隨本文。此四悉檀文在大論，初明說經緣起中，總有二十三復次，於中先問有何因緣而說是經，答中云第一義故，乃別指衍門為第一義，因即釋出前之三悉，且指三藏。論云四悉檀攝八萬四千法藏，故今通用，具如玄文，以開十門。
又凈名前，玄總有十卷，因為晉王著凈名疏，別制略玄，乃離前玄，分為三部，別立題目，謂四教六卷、四悉兩卷、三觀兩卷。彼兩卷中文甚委悉。
言甚廣者，一指大師所說，二謂所攝意多。況今經如是，須歷八教以明四悉，方顯今經唯一如是第一義悉，故云甚廣。又諸家異釋，動即三四紙來，多在因緣，而第一義尚少，況復約教本跡等耶？
約教中初經稱者，在付法藏中。此付法藏亦名付法藏經。於中為三：初、通解；次、別責；三、且依下，正釋。初文又四：初、通舉三世佛經為本；次、引昔佛八教；三、引今佛教同；四、舉今經表異。
初三世者，先舉過現例當，正用過未例現。或正引過以準今，故指先佛八教。言八教者，將藏等四，入頓等四，則四味中如是各異，況頓漸中秘密不定，四教通塞一一不同。先了不同，如是不一，方識法華如是不異，施及開廢準例可知。一切諸佛垂於五濁無不皆然，故云亦爾。余如玄文。
次諸經下，舉今經表異者，又二：先法次喻。法華超乎一期教表，若將今教以對昔教，教既差別，部又不同，兼但對帶，權實遠近，具知進否，方曉今經。如是既然，他皆準此，安得以諸師一匙而開於八教眾戶？攢於古師眾釋，不出因緣一意，故云一匙。況一兩師寧開八教，況約教等三，信古今冥寞。
又佛、阿難下，立法別責，又四：初、立法通者，若二文不異為如。二、如下所詮為是，八教皆然。次、今阿難下，舉今經阿難以責今經於八為屬何耶？若非超八之如是，安為此經之所聞？三、不可以下，結責，故云不可以漸等，略舉漸偏，理須具明秘密、不定，及簡頓部，諸師既不知八教異今，故二文傳詮不如不是。四、傳詮下，結過。此義等者，勸勉也。若得今意，不勞再詳，其理自審。
三、且依下，正釋，又三：初、約漸教者，避繁文故，寄漸明四；次、若頓下，釋頓等三；三、敷八教下，結責古師。初文又二：初、約傳詮相對以釋；次、若動下，直約所詮觀諦以釋，於所聞時具能所故，亦是以理結略前釋，是故四釋皆以如為名。又前以文契理，名之曰如，乃指所詮，稱文為是。此以智如境為如，如通二真，故前兩教俗對偏真，後之兩教俗對中真，兩文各二，隨義消之。故前約傳詮，一一文中皆約諦與文字，故能詮既同，驗知所詮理當，故所傳所詮皆所聞體。故初二教皆以文字為俗，所詮為真，但有即、不即異，乃辨二教傳詮不同。後二教皆以能詮對所詮，三諦以說，亦即、不即異。以四例四，亦應可見。若不爾者，豈以阿難傳佛無詮之教？故彼文理相稱之法是我所傳，故下方云聞等也。
言云云者，應更以是對向四文，及以漸中具教多少，準前可知。次頓等三者，言頓與圓同，且從少分，以彼兼別，今且從勝，故云圓同。應更云頓中別教與漸中別同，不云漸教有同異者，漸既離四，舉圓即攝諸部中圓，三教即是諸部中異，故但更對余之三教。不定中云更互者，并約漸頓四教說之。深淺相望，故云前後。秘密不傳者，降佛已還，非所述故，尚非阿難能受，豈弘教者所量？又阿難非不傳秘，赴機之密非所傳耳，故秘密所用全是顯教，是故傳秘秖名傳顯。
三、敷八教下，結責者，華嚴云：張佛教網，亙法界海，漉天人魚，置涅盤岸。故知佛教不出於八，所詮無外，故云法界。教網既亙於法界，涅盤必遍於偏圓，岸唯果地一如，教必權實本跡，天人機具眾教，漉至究竟涅盤，故諸師偏釋，不可獨張。比竊讀者，尚云天臺唯藏等四，一何昧哉！一何昧哉！
是故須知消經方軌，頓等是此宗判教之大綱，藏等是一家釋義之綱目。若消諸教，但用藏等，其文稍通；若釋法華，無頓等八，舉止失措。故又舉喻責云接四箭等。故大經迦葉菩薩問云：云何智者觀念念滅？佛言：譬如四人皆善射術，聚在一處，各射一方，念言：我等四箭俱射俱墮。復有人念：及其未墮，我能一時以手接取。佛言：捷疾鬼復速是人，如是飛行鬼、四天王、日月神、堅疾天展轉疾前，無常過此。今借接四以喻八教，未敢稱當，況古一兩如驢鱉耶？若深得是意，入文自融。
言云云者，應舉八教以合譬意，況若不識，開權拂近，徒知八教經旨未分，所以今文多不云開者，以玄文具故。又開顯圓與兼帶圓二理無殊，故云頓與圓同等，故不定、秘密義各含四。顯之與密，定與不定，相對論故。
次約本跡者，文雖未至，證信義通已如前說。又為五：初、通舉十方三世；次、通舉三世；三、獨舉釋尊；四、正約傳詮；五、更明示跡。初二既通，一本難定，故且約下，唯指釋迦。次又阿難下，約於傳詮，師弟相望，義立本跡。又師弟下，顯阿難本。故五文中正用第三、第四顯今如是。
初云橫豎者，十方為橫，三世名豎，十方諸佛各自有豎，非今文意，故且約下，的出今佛。過去一本，余皆屬跡。師弟中亦指久本，余屬跡中本跡而已。重明者，欲述本地亦為師弟故也，故云非始今日。當知空王時亦非阿難本也。
次觀心者，前之三釋并是所觀，故云觀前也。悉檀是前因緣，教是前約教，跡是前本跡，等取三釋，各具諸義。本雖久遠，圓頓雖實，第一義雖理，望觀屬事，故咸成境，故對三為觀，便成四釋。於中又三：初、通立觀相；次、引文證成；三、約文顯四。
初文言即通者，具足應云緣生即空，即指前三皆緣生故，況前緣生境通三諦。從即空邊且判屬通，應知空觀通於一切。空假成別者，地前從別，證道必同。亦通亦別者，凡通圣別故也。凡通前教，圣局證中，故空假仍通，中方別故。地前空假通於所非及以所照，登地別在能非能照，真實故也。此是別家對他通別，若唯別教，與前永殊。非通非別者，無非法界故，雙非辨別，與前復殊。此中既以因緣教跡而為觀境，不可復以藏通觀觀，是故但寄通別四句，寄約教義暫分別之。又為成四句，故借別教離為兩句，故第四句即是今經之妙觀也。
次下文云去，引證成觀相。
三、信則下，更約觀心成因緣等，而釋經文，一心即具感應等四。信機見應者，於一心中能信如機，覺心如應。言淺深者，義當判教，信實相心不同於權，實相之深不同余淺。又信下，約觀論本，則妙教為跡，所詮為本，見實相本即見經中師資之本，以主及伴俱得實故。以龍陀久成，從所證為本。言龍陀佛者，真諦云：須菩提是東方青龍陀佛。有引大寶積云：舍利弗成佛，號金龍陀。未檢，指此則知一切聲聞咸然，故見空生、身子之跡，則識一切聲聞之本。
又聞經下，乃以觀心釋成。觀心，能覺之心名佛，即此覺心名慧，亦即覺心通數具足，即此覺心與弘誓俱名慈心凈。約心下，結。
次若釋下，判同異，先明去取，次當知下，正判。所言他者，即他部也。於前四味，唯除鹿苑，顯露無圓。所言同者，但云今圓同彼圓故，應云兼帶復成異也。
又言異者，彼無久本，諸經亦有體用等，本跡名同體異，從體異邊，故云異也。應知亦可通用四釋，但知諸經無久遠本，義則可矣。云云者，此之四釋對於部教關涉處多，故因緣等四望於前經，各有施、開、兼、帶等別，故所傳亦別。
次釋我聞中三：初、辨互異；次、今例下，準例如是；三、大論下，正釋。初因緣中，先明世界。初引論釋云耳根不壞等者，先舉根塵。根即清凈四大。處者，塵也。非余闕緣，故云可聞。雖復可聞，須發意識，故云欲聞。更藉諸緣，故下總云眾緣和合，但除空緣也。
次問答中，有人不許滅後色經，唯云名、句屬於行蘊，若其全不許見，經初盡合改聞，當知皆先眼耳所得，次方流入想行，若使一字一聲，眼耳二識不俱，則名、句、文皆不成就，和合之言不可欺也。所言主者，總舉識心，即世流布，仍藉阿難愿力及以如來宿誓，滅後眾生有機，方乃能令和合成聞，故且以我是眾緣主，眾緣和合，我方能聞，故云我聞。文舉緣具，故但云聞。因緣和合，即世界也。
無學飛騰說偈者，佛初入滅，諸阿羅漢皆說偈云：已度凡夫恩愛河，老病死家已破裂，見身篋中有四蛇，今入無余般涅盤。諸在林中者又說偈言：佛已寂滅入涅盤，諸滅結眾皆隨去，世界如是空無智，癡瞑道增智燈滅。於是飛騰各說偈言：咄哉諸有苦！輪轉如水月，不堅如芭蕉，亦如幻影響。如來大雄猛，功德超三界，猶為無常風，漂流而不住。
佛話文殊結集者，大論云：文殊結集諸大乘經，亦皆先稱如是等五。經論二文并生戀慕之善，諸阿羅漢戀慕之極，故皆隨去。佛指闊二寸。三疑者，前眾疑已下文是。若此三佛皆應自說，并不合云聞，是故云聞，三疑皆遣，遣疑即破惡故也。第一義中無我無聞者，如陳如云第一義諦無聲字等。古來下，通斥舊也。於因緣中，前三尚自不周，況第一義，況約教等三耶？凡夫三種我者，見我，即利使中我。慢我者，雖通一切利鈍凡夫，然諸凡夫皆於己身以立宰主，雖非外計，并屬見思。若學人所伏唯屬鈍使，雖無見我，思惟未盡，故云二種。世名我者，世流布一，凡圣共有，但圣無前二，今亦不暇辨見修相，付在余文。
十住婆沙四句稱我者，即有等四句，故彼第一卷問云：云何為無我？而說偈言，總有八行半偈。最後云：是故我非我，亦我亦無我，非我非無我，我所非我所，亦我亦我所，非我非我所，是皆為邪論。故離四句方名無我，今但云無我，乃是即我無我，不云析破，故在通教。
問：論釋別地，何判屬通？
答：登地已去，諸觀具足，但云即空，義在通攝，況復地前，義當通教。
引大經者，經云：阿難多聞士，自然能解了，是常與無常。常無常義同我無我故也。不二，登地雙照，地前照與分別，名異義同。圓教極故，義兼權實，以勝攝劣，故望一代，五味既別，所聞不同。正法念中三阿難者，與集法傳三人大同。
問：正法念與阿含二經并小，如何證四以傳四教？
答：小中一人既分四種，今演小令大，以大擬小，何不傳四？況復名通義圓，於理無失，小在三藏，通乘共故，亦名為雜，況通菩薩利鈍復雜。
云云者，一人四德，以用對教，及開顯等，義如常說。空王等者，於佛亦是跡中本跡，若於阿難，或未是實本。主尚晦跡，弟子未彰，故亦不云空王劫數。
言云云者，應具對上因緣等四以明我觀，亦應須寄因緣等四辨次、不次，此文已當約教觀心。心境相對，因緣觀也；真妙望余，本跡觀也；以心觀心，觀心觀也。釋聞因緣，不分四悉，但通結云因緣。若欲分者，初是世界；舊解下，為人；報恩下，對治；此文下，第一義。初問，次大論下答中言集法者，然結集之言，通有三處，謂一千、七百、五百。一千正當最初結集。七百即是佛滅百年，因於跋闍擅行十事，舍那迦那白於七百。七百乃往毗舍離國重結毗尼，舉跋闍過。言五百者，四百年後，因迦昵吒王請僧供養，論道不同，因此五百往王舍城更集三藏。今此從初，廣如諸文。展轉從他，自他別故，聞不聞異，未聞者樂欲，已得聞者生喜，并世界也。
三昧是善及能聞力，新舊兩聞，因聞善生。言佛覺者，秖是佛加，覺力如佛，故名佛覺三昧。己證非從佛聞，故云自能。用本愿力，為持佛法，生後代善，故舊解理當判屬為人。
報恩經者，第六、佛求其為侍者，許已，仍求四愿：一、不受故衣；二、不受別請；三、不同諸比丘，須見即見；四、二十年中佛所說法重為我說。佛粗示言端，阿難皆解，智速根利，強持力故。
又密說者，辨異覺力及重說故。己知他不知，名之為密。又大經佛告文殊：阿難事佛二十年，具足八種不可思議：一、不受別請；二、不受故衣；三、不非時見佛；四、見一切女人不生欲心；五、持一切法不曾再問，唯除問於釋種被殺；六、知佛所入定；七、知至佛所者受益不同；八、悉能了知佛秘密法。
胎經者，舉初況後也。胎相尚聞，況後諸經。面如凈滿月者，出育王經，此中亦用前之四名及大經四句。然大經顯圓，今乃義開，豎約四教，隨名便故，不復次第，亦應具消四聞所以，令順教意。
本跡末云云者，一、本事高難量；二、本理深難思；三、本跡化莫測。具如釋如是中。
觀心中不聞不聞下云云者，應具用上四，且對次第分屬四人，具如昔經我聞故也。若依今文，用妙觀故。妙觀下注云云者，開麤顯妙，以明絕待。
次釋一時，初引肇意者，啟，初開也。運，合宜也。嘉，善也。佛化大運，必稱物機，故云善會。稱機秖是因緣和合，稱機歡喜，故云世界。此中世界即屬此經，不同余文，異余時故。
引大論文明生世善，治世惡。明二悉者，寄示相耳。復是論中釋一時文，故且引之。然此直云時，彼方兩解：若云迦羅，即是實時；若云三摩耶，即是假時。
論問：天竺釋時凡幾種？
答：凡有兩稱。迦羅二字，以淺易故；三摩耶三字，重難說故。若除邪見，不說二字，即是假時。若內弟子依時食，護明相即用實時。當知秖是一時二別，故聲難易耳。是故外人計時為實，而說偈云：時來眾生熟，時去則催促，時能覺悟人，是故時為因。故須破邪說三摩耶，故今文中以實時示內生善，假時破外斷惡。
第一義下云云者，道合之言，正當嘉會，所發善根，言通意別，須約教味以判偏圓，則四味、三教、權人理等，雖有道合，仍須開顯，故下約教仍存四別。此下中等，亦如大經四因緣智，今經之言亦略開等。本時自行唯與圓合，化他不定亦有八教。言前諸者，指向四教皆在跡中。觀心下應注云云，文無者闕，此之麤妙各有觀與境合，名為一時。相即觀者，今經觀也。若將此觀約前三文，例說可知。
次釋佛字，因緣中亦秖應釋覺，而但云時處等者，明覺之感應時及處耳，非其時處不感佛興。時處異故，當世界也。
劫初、劫盡，是極長、極短、極苦、極樂之時，余三天下，富壽、無我，非感佛緣，多病是減極，三小災起，謂刀、疾、饑，疾居其中，故略云病。俱舍云：刀疾饑如次，七日月年止。長壽時樂，重舉劫初。短壽時苦，重舉劫盡。東天下去，舉不興處也。并由壽定樂定，保樂保常，不成機緣，故不感佛，此仍且約人中處耳。若論天上，小乘亦有得小果者，如梵王得三果等。若準華嚴，四天王及化樂天并無色處，并不感佛。余經非無，但除難處。
言富壽者，東名勝身，勝南洲故，富壽亦爾。西名牛貨，以牛為貨，故云多牛羊也。北名俱盧，此云勝處，亦云勝生，於四洲中有情處貨皆最勝故。南名贍部，從樹為名，於南洲中但舉初後，中間亦有六、四、二萬，且云八萬，是減初也。百年是方極故，後減之初則彌勒也，今減方極則釋迦也。未見果等，明感佛緣，雖略云地，亦應云時。
離車等者，大經二十六云：佛為離車說不放逸。離車云：我等自知是放逸人。何以故？若不放逸，如來世尊應生我國，何故棄我出摩竭提？時婆羅門子名曰無勝，語離車言：頻婆大王已獲大利，佛出其國，猶如大池生大蓮華，華雖在水，水不能染。佛亦如是，雖生彼國，世法不染。汝迷五欲，不知親近，名放逸人。非佛出彼，名為放逸。汝耽五欲，縱生汝國，汝亦不見。故此時處亦據多分。舍衛三億，非關苦樂。
摩竭提者，此云不害。劫初已來，無刑殺故。至阿闍世，截指為刑，後自嚙指痛，復息此刑。佛當生其地，故吉兆預彰，所以先置不害之名。
日若不出等者，大論文也。日喻佛興，池喻摩竭，華喻物機。佛若不出，已、未二善皆悉不成。未者下種，已者熟脫。然合喻中且約世間有漏善法，故舉剎利等，況出世善故。輕系地獄，尚因佛出，乃有一念厭惡之因，後方得離，況復人天。故論云：若持五戒，釋迦文佛在汝家中。四姓舉二，且從勝說。
對治中斷有頂種，即斷三界惡故，故名破惡。
問：為人但至有頂，對治何故破三界惡？
答：真諦事理，於中道理俱名為事。若前二教不得用此以為破惡，以讓理故，今此圓教故得用之。
言三乘者，即攝三教，以菩薩乘攝別教故。言余不能感者，約八相化，必出世機方能感佛。示九道身雖是感佛，不名佛化，故非感佛。善斷之言，在無漏智，種謂能生，垂盡非想，復墮三惡，名為還生。一去不來，故名為永。第一義中既云法性，煩惱即菩提，故云無動；生死即涅盤，故云無出。佛無苦集，已住法性，雖無動出，不動而動，動法性山，示斷生因，故名為動；不出而出，出生死海，化九道生，故名為出。此前皆謂實動實出，至此方知非生而生，無動而動，則前二教及別地前但屬三悉，引入今經第一義故。
約教中，先釋，次故經云下，引證。前明因緣，說感應相，今既約教，約四極果初成之相，故并云覺。又自覺覺滿，則據於初，覺他通於初後。西云佛陀，此云覺者、知者。對迷名知，對愚說覺，名同對別，并屬自覺，故約四諦，即以自覺而能覺他，故云亦也。總相別相者，總謂無非無常，別即觀四念處，謂三界系及四圣諦，此別莫不皆觀無常。
老比丘者，從後異故，以通教佛亦可云老，而云帶者，辨異前教。如阿含云：佛臨涅盤，如老比丘，詣純陀舍。
三十四心者，八忍、八智斷見，九無礙、九解脫斷思，斷伏不同，具如止觀第三、第六記，具在婆沙、俱舍及諸阿含。此教求作余釋，不得一念相應，斷余殘習，作三十四心釋，終無其理，具如大品第十地。別佛，具如瓔珞及諸大乘五十二位初地斷無明者是。圓佛，具如華嚴初住斷無明者是。然小乘中立二無知：染污無知，無明為體；不染無知，劣慧為體。謂味、勢、熟、德、數、時、量耳。
然四佛皆云自覺覺他者，秖是當教自行滿位，覺智不同，化境寬狹，是則遍搜大小乘教，唯有此四成道之相，具如玄文因果兩妙。他釋但有自覺等三，既無四教，各具三義，如何分別大小教主？與而言之，不出二教。
若云坐蓮華藏，或云三世諸佛皆色究竟成無上道，并別佛相。若隱前三相，從勝而說，非謂太虛名為圓佛。別佛既云單論，即是隱前二相，如目連不窮其聲等。若法華已前三佛離明，隔偏小故，來至此經，從劣辨勝，即三而一。他迷一家所明四佛者，以棄舊譯經論故也。如四階成道，三乘共位，瓔珞賢圣，華嚴融門，此四成道不可孱齊，以由設跡不同，隱實覆本，故開權顯本方知不殊。
又諸教中各有五人說經，如大論云：佛及聲聞、天、仙、化人。及華嚴中加諸菩薩。又有眾生器世，而皆以佛為教主也。然準大論下四印定，即名佛說。又華嚴中剎說、塵說、菩薩被加，亦無印述，余三佛力通得名經，故大論中所破，并能通具四教。若得實意，方知四佛體同用殊。講華嚴者，皆云我佛；讀唯識者，不許他經。故至今經，乃知指昔，唯佛究盡，斯言有在。
次引經者，像法決疑中，通佛云大身小身者，以云帶老比丘故。約本跡中，初寄本中體用，故云本一跡三。中間下，次明跡中應化勝劣，他受用報皆在跡也。但生滅之言多在應化，唯本地四佛皆本者，準例而言，則跡中體用俱跡，本地體用俱本，具如玄文本因果妙等料簡中說。
觀心中，覺秖是智，六即判之。有本無云云者，或是脫落，應先辨藏，通至別圓中，方乃得云偏、圓二覺。然次第中亦可攝得藏、通二佛，或略之耳。若望前三境智，因緣佛也。藏等四觀，四教佛也。中望空假，本跡佛也。己心，即是觀心佛也。
次釋住中全用大論，恐他不曉，故初標云能住、所住。若但身土，但成世界；心法相依，方成三悉。他人唯許身依於土，乃成佛心，無所依法。忍土者，悲華第五云：何因緣故，名曰娑婆？是諸眾生忍受三毒及諸煩惱故也。
能、所異故，名為世界。故大論云住者，四儀住世。復有三種：一者、天住，謂欲天。今云十善。二者、梵住，即色天。今云四禪，但名異耳。三者、凈住，即三果已去。今云三三昧者，論云入三三昧即得初果。三三昧為對治者，以為三明近對治門，具如止觀第七記。論又云：布施、持戒、善心為天住，四無量心為梵住，三三昧為圣住。圣住秖是凈住耳。論又有四住：天、梵、圣、佛，更加佛住，即今文中首楞嚴是，故今四住收論文盡。若以教收四教，并有前四悉義，四佛并為第一義天，但前二佛不得云用首楞嚴耳。
問：若爾，今釋佛住，何以三悉但約欲、色及以三果，能住、所住俱非佛耶？
答：一、從通以趣別；二、將勝以攝劣。言從通者，從廣之狹。言從勝者，佛依王城，必攝欲、色及以三果。有人斥云：今釋住王城，何以引於天梵等住？此人不曾讀大智論，此是彼論釋住正文。論具二意，如向所述，若秖以色身住土，以釋住名，則大菩薩神無方所，便無所住，況復佛耶？故普賢觀常寂光土是佛住處，豈王城耶？故下約教，皆以涅盤而為所住。
次約教中，涅盤皆是所住之法，并約第一義也。釋前二佛皆云有余、無余者，巧拙雖殊，所滅不異。後兩秘藏，證道亦一。前三佛下，判麤妙者，別教證道雖妙，從教道故判麤。言能所者，若約理判，如向所說。若約事判，秖是依正他受用土，故判為麤。若約中理，雖俱秘藏，亦是從教。今經是圓，復須開顯，故名妙住。
本跡中言三藏佛應涅盤者，應字平聲，若據灰斷，即應入滅。入滅，本也。由慈悲故，所以住世。秖名住世，以為垂跡，此佛報生，無別理本。通佛扶習，此從因說，以六七地入空為本，以誓扶習利他為跡，果同三藏，故從因說。
別圓同云熏法性者，教證小殊，然皆因時起四弘誓，冥熏法性。但明法性，即離不同。智斷雖殊，法性無別。當知下，總判前文，以明本跡。本跡莫不皆由慈悲，前四俱跡，故須更云本佛住也。以慈悲下，判。既開跡已，豈別有本？
次約觀中，以智為佛。智住無常及空假中，前直相對，故四觀不同。
次約住意，故云以無住法住於境中，故無住之言通於四教，麤智謂住，於理實無，若在圓中，便成絕待。
王城者，準西域記，此城崇山四周以為外郭，東西長，南北狹，周一百五十里，子城三十里，宮城北門是調達放醉象處，東北是身子逢馬勝得初果處，東北十四五里至鷲峰山，是說法華等經處。
斑足緣亦出仁王論中。又有異釋，論問：如王舍城，迦毗羅波羅奈并有王舍，何故此城獨得名耶？答：有人云：是摩伽陀國王子，一頭、兩面、四臂，時人以為不祥，裂其身首，棄之曠野。有羅剎女，名曰闍羅，拾取合之，而乳養之。後大成人，能兼諸國，乃取諸王八萬人。楞伽又云：昔有王游獵，馬驚入險，乃絕居人，共㹀師子居，而行丑行，生息長大，名曰斑足。後紹王位，領七億眾，食肉余習，非肉不餐，後乃食人，所生皆是羅剎。余與今文大同。
四非常偈者，秖是四無常偈，具如止觀第七卷記。
言得空平等即是初地者，彼既共教，小即初果，大即乾慧。或在見地，別即歡喜，與大經梵行意同。
若爾，何故聞無常而悟大耶？
答：已聞般若，復聞非常，恐其吝國，正助合行，因得大益。
此約斑足緣異，故屬世界。千王取血等，雖失小國，迭知大國，生善屬為人也。百姓排舍，以免燒惡，即對治也。斑足得道，第一義也。注云云者，大論與諸經所出既多，不可盡具。雖多，不出四悉。約教中四見，然辨土橫豎具在凈名疏，即如下文純諸菩薩等。
例知者，以娑羅例王城也。本跡觀心在後者，後與山文合明觀心，後文仍略，俱不出本跡。若例上下，應云本住王三昧三德之城，跡居忍土之王城耳。梁武等者，字應作睢，其鳥似鷹，云似鴟者，或恐誤。樂而不淫，哀而不傷，雌雄各居，欲交俱鳴，交已各去，故以之類皇妃也。詩云：關關睢鳩，在河之洲，窈窕淑女，君子好逑。今江東人呼為鶚，好在江洲。梁武意謂睢形近鷲，故引之耳，此屬世界也。又解：山峰下，為人，睹者生悅故也。又云去，對治，能藏惡故，亦當治惡。又解去，第一義。三乘圣居是第一義。
次辨五峰及後問答，但是第一義中釋疑及分別山相，非四悉攝。又增一三十一云：佛在靈鷲，告諸比丘：久遠同名，靈鷲更有別名，汝等知不？亦名廣普山、負重山、仙人窟山，有羅漢、菩薩得道，及神通諸仙所居，有五百辟支佛住。如來欲下，先令凈居天子來此告令，令此土凈，卻後二年，佛現此間。支佛聞已，燒身入滅。何以故？世無二佛，國無二王，一佛境界無二尊號。
此山高下亦復不等，四十七云：俱留孫佛四日四夜行至山頂，那舍佛三日三夜、迦葉佛二日二夜、釋迦牟尼須臾至頂，并以羅閱只人行也。時漸末，山漸下故。文闕本跡，應云本住三德大涅盤山，跡居靈鷲。又本跡各有靈鷲，云常在靈鷲山，本也。
約觀中，先解王舍中，初立觀境。言心王造舍者，識陰為王，造業諸心必有心所，今欲消王，且以善惡心王以對無記之舍，故云王造。若析下四觀，此示觀解，異於他經，應如止觀十乘十境，下去皆爾，故注云云。後兩重云若觀，即後二教觀也，亦須分別相別不同，具如止觀，不可即具。約山作觀，亦先立觀境，正當觀陰，具如止觀第五去文。
別圓觀中既云山即法性正因，法身余之二德準諸文說，故知此觀不同他見。所以又約山為觀者，山城雖殊，同是依報，是故約之以觀正報。又諸觀境不出五陰，今此山等約陰便故，以諸文中直云境智。自住其中等者，以大經及此經意共為自他。定慧力莊嚴，即自住其中。以此度眾生，即安置諸子。
云云者，亦應於此以辨二觀同異之相，方便正修簡境及心，并對前二以辨權實等，乃至四觀亦須開顯等也。
次釋中字，既在山城之中，因緣等四，具如彼釋。今但消中字義耳，欲更說之，先約所表以具四悉：常好中道，赴欲也；升中天，中日降，為人也；中夜滅，對治也；說中道，第一義也。諸教皆有中道，但有有體、無體之殊。本跡者，觀圓理，本中也；示離斷常，跡中也，今經是開顯之中，若約觀者，即空即中，具二中也。