迦葉！云何菩薩摩訶薩至愛別離苦，所謂命終。
僧亮曰：生為五陰之本，愛是眾結之本，引先偈為證。羅漢所以無憂無畏者，以愛盡故也。所謂命終者，說其重者耳。此中說一切苦皆由愛生也。
善男子！以別離故，能生種種至現在之世愛別離苦。
慧朗曰：出緣起顯其重者也。
善男子！云何菩薩摩訶薩至大般涅盤觀怨憎會苦。
智秀曰：辨怨憎會苦，即就所受之身，是則常與怨會也。
善男子！云何菩薩修行大乘至迦葉是名苦諦。
寶亮曰：夫未足之境，所不免也。除佛已還，無非此苦也。五盛陰者，更無別體，即指七苦也。
爾時，迦葉菩薩摩訶薩至五盛陰苦，是義不然。
僧亮曰：謂五陰皆苦，與昔教相違，以昔證今也。
僧宗曰：此下第四，引昔徵今，會通二教也。
寶亮曰：第三、會通今昔兩教也。教有因果，昔已會果，今會因也。昔已點三受悉苦，令物情厭背而進德，其義雖然，竟未及壞因，若使因果俱會，眾生何肯修善？唯得且抑福而置，故四時經教，但勸修善以滅惡，於生死身中習學成圣也。而一切智體未免無常，但樂果未現，不得壞因。今常住教，與樂果義彰，始得壞因也。我本云修善乃是菩提之因，非生死之法。有人解言：今教由會果，恐非佛意，昔已會畢，今何得重？故知理不應然。今者將欲會因，故迦葉先捉果以作難。佛既先遣果，唯苦竟，然後正言。我於昔云何善得樂者，乃是菩提道樂。但此義未明，今始會也。
何以故？如佛往昔告釋摩男至若有求者，則不名苦。
僧亮曰：凡舉五據，此第一，舉樂緣，以有求故，不應無樂也。
寶亮曰：迦葉先作五難，第一、以人天五欲中有樂，不應苦也。
如佛告諸比丘有三種受：苦受、樂受、不苦不樂受。
僧亮曰：第二、舉三受明若無樂者，云何有樂受耶？
寶亮曰：第二難，以三受中有樂受故，不應苦也。
如佛先為諸比丘說：若有人能修行善法，則得受樂。
僧亮曰：第三、舉所修善因也。因既是善，理有樂果，故以因為證。
寶亮曰：第三難，以善是樂因，故知不應無樂。
又如佛說，於善道中至意思好法亦復如是。
僧亮曰：第四、舉善因。今舉六觸，即是善果，且以樂因而得樂果，云何無樂耶？
寶亮曰：第四難，如樹伽於人中受天報故，知六根所對無不樂也。
如佛說偈：持戒則為樂至所作眾事辨，是名為最樂。
僧亮曰：第五、舉因果，諸偈通證有樂也。
寶亮曰：第五難，舉昔誠偈為難。
世尊！如諸經中所說至云何當與此義相應。
智秀曰：總舉上事，以求會通也。
寶亮曰：難雖有五，不出二途：第一、第二、第四，就果報上作難；第三、第五，以因徵果也。
佛告迦葉：善哉！善哉至所說苦想，與本不異。
道生曰：無苦者，體既非苦，而能無苦，而眾生以微代重，以為無苦，是曰橫計也。
僧亮曰：答第一、第二、第四，謂橫樂者，眾生猶以下苦橫生樂想，因以為教耳。昔所說樂，約彼橫情，終是無樂，今云皆苦，亦無違也。
僧宗曰：總答五難也。以眾生不識真相故，於下苦中橫生樂想，將恐起此，必墮三涂，且說人天是樂，令修十善五戒以背惡道，所謂以屑出屑者也。
寶亮曰：此下訖三受以來，先答第一、第二、第四果報上難也。下苦者，三惡重為上苦，人天輕為下苦，凡夫不覺下苦，橫生樂想也。
迦葉菩薩白佛言：如佛所說至上生者，所謂天上。
道生曰：生是生者所貪，苦是苦者所惡，貪則為勝，惡則為劇，下生自是三涂，下苦自是人天，而生即是苦，似若下苦，是彼下生，故致問也。
僧亮曰：承聲為難耳，乃更與三關問也。佛所言下者，輕微為下也。如迦葉所言，以尤重為下也。此第一關也。
寶亮曰：物情一往未悟，迦葉今更作二難。佛意以人天為下苦，迦葉以三涂為下苦。
若復有人作如是問至生於樂想。當云何答。
道生曰：對下苦橫生樂想，以為難也。
僧亮曰：第二、明顧反答。下苦故說樂，知一切皆苦物。今亦以下樂故說苦，當知一切皆樂也。
寶亮曰：第二、倒并如來向義也。若以三受盡苦者，今以三受盡樂，但以樂微故苦耳。
世尊！若下苦中生樂想者至於下苦中而生樂想。
道生曰：難意不許下苦生樂，故以此為徵也。
僧亮曰：第三關，若果於輕下之苦而生樂者，一罰北千，千為甚重；一為極輕，而未見應受重苦，於輕苦之上而生樂想者也。故知不以輕苦為樂想也。
寶亮曰：此就理為論也。若以人天輕苦為下苦者，應以一罰輕苦為下苦。若爾者，應緣此一罰而生樂也。
佛告迦葉：如是！如是！如汝所說，以是義故，無有樂想。
道生曰：答最後難，前兩難自解也。如是一下，不生樂想，是都無樂之驗也。
僧亮曰：實無樂者，案句解也。是人當受千罰，脫余多苦，於一罰上，橫生樂想。
曇愛曰：是以不以一下為樂，以脫重為樂。緣脫重之心實是行苦，凡夫以之為樂。以此一答，并答三難。何者？一罰之與千罰，俱是重苦，既不一下為樂，云何而言於底下之苦而生樂耶？即答第一難。又是人緣於脫重苦而橫生樂想，云何而言於下樂生苦想耶？即答第二關。
寶亮曰：即此答三難也。今先釋橫生義，若一下而脫者，到緣一下安之為，豈非妄樂耶？非是受一罰時生樂也。
何以故？猶如彼人當受千罰至於無樂中妄生樂想。
道生曰：脫千受一，便妄生樂想，無樂信矣。前言於下苦橫生樂想，此之謂也。
僧宗曰：釋橫義也。
迦葉言：世尊！彼人不以一下至以得脫故，而生樂想。
寶亮曰：迦葉云：實無九百九十九，故緣此無，故實有實眾也。
迦葉！是故我昔為釋摩男說五陰中樂實不虛也。
僧亮曰：受責既不以一下為樂故，樂故樂非橫也。佛言樂實不虛者，以免受為樂，不可空中說樂也。
曇愛曰：迦葉領解非難也。佛即述成也。
寶亮曰：釋第三實樂義也。三涂中苦，人天實無，無處與佛何異？故知非虛說也。
迦葉！有三受、三苦至余二受者，所謂行苦、壞苦。
僧亮曰：昔以輕重義，故說三受；今以三苦，故說一切苦。所為事異，不相違也。苦受名為三苦者，性攝三苦也。余二受，乃苦性之別義也。
寶亮曰：答向第二難也。佛前云三受悉苦，迦葉難云三受悉樂，佛今舉三受唯苦而無樂，豈得難言三受皆樂耶？既於下苦微故不覺，橫生樂想，即答初難，謂於尤重之下苦生樂想也。苦受具三苦者，若如昔解，直點三受為三苦，是則苦受為苦苦，樂受為壞苦，舍受為行苦也。今明苦受具三苦者，義旨小異於昔。何者？若刀杖緣中生心，亦是苦受；失壞緣中生心，亦是苦受。今取刀杖緣中生苦受者，為苦苦；失壞緣中生苦受者，為壞苦；即此苦體是動求行緣，便是行苦。故言苦受具三苦，非是苦苦具三苦也。余二受各具二苦者，樂受起時，因中說果，即是壞苦；即體是動求行緣，故是行苦，亦得言樂受具二苦也。舍受具二苦者，四禪以上是舍受，然彼眾生舍命之時，亦愛壽命，便是壞苦。其體豈非行緣動求？若爾，則舍受具二苦也。
善男子！以是因緣，生死之中至是故說言一切皆苦。
僧亮曰：以輕重因緣也。苦樂性不相離者，三苦不相離也。
寶亮曰：實以無三惡苦，故有實樂。苦樂性不相離者，十住無漏之解，從初住至金剛心以來，當分除惑，於無惑邊，是實樂。而無漏之體未免世諦，故舉體是苦，故言苦樂性不相離也。
善男子！生死之中實無有樂至隨順世間，說言有樂。
僧亮曰：將說樂因，為答第三、第五難，故說有為天樂也。
寶亮曰：五欲之中，實無熙怡樂也。
迦葉菩薩白佛言：世尊至今作是說，其義云何。
僧亮曰：上義未顯，問以成之也。
曇讖曰：領解也。
寶亮曰：第三、第五兩難未被答，此重舉以請答也。
佛言：善男子！如上所說至一切皆苦，無有樂想。
僧亮曰：亦生苦因者，明外物非苦苦因，故說苦也。
寶亮曰：答其二難，明此并是因中說果，有何虛妄耶？
善男子！菩薩摩訶薩至乃能知是苦因、樂因。
道生曰：二乘不知常住，故不知樂因。
僧亮曰：解苦者，解三苦也。無苦者，說下苦為樂，樂非苦也。