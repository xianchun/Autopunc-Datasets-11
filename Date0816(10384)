我聞如是：
國，在勝林給孤獨園。
爾時，世尊告諸比丘：若有故作業，我說彼必受其報，或現世受，或後世受。若不故作業，我說此不必受報。於中，身故作三業，不善與苦果受於苦報。口有四業，意有三業，不善與苦果受於苦報。
云何身故作三業，不善與苦果受於苦報？一曰殺生，極惡飲血，其欲傷害，不慈眾生，乃至蜫蟲。二曰不與取，著他財物以偷意取。三曰邪淫，彼或有父所護，或母所護，或父母所護，或姊妹所護，或兄弟所護，或婦父母所護，或親親所護，或同姓所護，或為他婦女，有鞭罰恐怖，及有名假賃至華鬘，親犯如此女，是謂身故作三業，不善與苦果受於苦報。
云何口故作四業，不善與苦果受於苦報？一曰妄言，彼或在眾，或在眷屬，或在王家，若呼彼問，汝知便說；彼不知言知，知言不知；不見言見，見言不見；為己為他，或為財物，知已妄言。二曰兩舌，欲離別他，聞此語彼，欲破壞此；聞彼語此，欲破壞彼；合者欲離，離者復離；而作羣黨。三曰麁言，彼若有言，辭氣麁獷，惡聲逆耳，眾所不喜，眾所不愛，使他苦惱，令不得定，說如是言。四曰綺語，彼非時說，不真實說，無義說，非法說，不止息說；又復稱嘆不止息事，違背於時而不善教，亦不善訶，是謂口故作四業，不善與苦果受於苦報。
云何意故作三業，不善與苦果受於苦報？一曰貪伺，見他財物諸生活具，常伺求望，欲令我得。二曰嫉恚，意懷憎嫉而作是念：彼眾生者，應殺、應縛、應收、應免、應逐擯出；其欲令彼受無量苦。三曰邪見，所見顛倒，如是見、如是說：無施、無齋、無有呪說；無善惡業，無善惡業報；無此世彼世，無父無母；世無真人往至善處、善去、善向，此世彼世，自知、自覺、自作證成就游。是謂意故作三業，不善與苦果受於苦報。
多聞圣弟子舍身不善業，修身善業；舍口、意不善業，修口、意善業。彼多聞圣弟子如是具足精進戒德，成就身凈業，成就口、意凈業，離恚離諍，除去睡眠，無掉、貢高，斷疑、度慢，正念正智，無有愚癡，彼心與慈俱，遍滿一方成就游。如是二三四方，四維上下，普周一切，心與慈俱，無結無怨，無恚無諍，極廣甚大，無量善修，遍滿一切世間成就游。彼作是念：我本此心少不善修，我今此心無量善修。多聞圣弟子其心如是無量善修。若本因惡知識，為放逸行，作不善業，彼不能將去，不能穢污，不復相隨。若有幼少童男、童女，生便能行慈心解脫者，而於後時，彼身、口、意寧可復作不善業耶？
比丘答曰：不也，世尊！
所以者何？自不作惡業，惡業何由生？是以男女在家、出家，常當勤修慈心解脫。若彼男女在家、出家修慈心解脫者，不持此身往至彼世，但隨心去此。比丘應作是念：我本放逸，作不善業，是一切今可受報，終不後世。若有如是行慈心解脫無量善修者，必得阿那含，或復上得。如是，悲、喜心與舍俱，無結無怨，無恚無諍，極廣甚大，無量善修，遍滿一切世間成就游。彼作是念：我本此心少不善修，我今此心無量善修。多聞圣弟子其心如是無量善修。若本因惡知識，為放逸行，作不善業，彼不能將去，不能穢污，不復相隨。若有幼少童男、童女，生便能行舍心解脫者，而於後時，彼身、口、意寧可復作不善業耶？
比丘答曰：不也，世尊！
所以者何？自不作惡業，惡業何由生？是以男女在家、出家，常當勤修舍心解脫。若彼男女在家、出家修舍心解脫者，不持此身往至彼世，但隨心去此。比丘應作是念：我本放逸，作不善業，是一切今可受報，終不後世。若有如是行舍心解脫無量善修者，必得阿那含，或復上得。
佛說如是，彼諸比丘聞佛所說，歡喜奉行！
