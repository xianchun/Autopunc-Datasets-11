漸漸具足菩薩下，第二、授記。文為七：一、明因圓；二、過無量下，明果滿；三、明國土廣凈；四、明國劫名字；五、明佛壽量；六、明法住大久；七、明佛滅後供養舍利。
就第三、國廣凈中復五：一、明國大嚴凈。地平如掌者，經直言如掌，不言手掌，手掌不平則非所引，海底有石名掌，此石無有一微塵許不平，當是類如海掌耳。又賢劫經正明如佛手掌，非引人掌也。二、明純是善道。三、明人天福慧具足，第九法食、喜食、禪食，經文摠言法喜、禪悅，別分應有三種差別。四、明菩薩聲聞眾數甚多。五、總結也。第五云：不殺得十功德：一、於一切眾生得無所畏，乃至第十、命終生善道。後作佛，國無害仗之具，國人長壽。不盜十功德：一、果報具足而大，為事決斷無有難礙，乃至第十、死生善道。後作佛，國華寶莊嚴充滿。不淫十功德：一、諸根律儀，為事決斷，乃至死生善道。後作佛，國無女人。不妄語十功德：一、眾生信其言，乃至死生善道。後作佛時，國無臭穢，常滿寶華。不兩舌十功德：一、身不可壞，乃至死生善道。後作佛，國魔不能壞眷屬。不惡口得十功德：一、柔軟語，乃至死生善道。作佛，國法聲充滿。不綺語十功德：一、天人愛敬，乃至死生善道。作佛，國眾生強記不忘。不貪十功德：一、身根不缺，乃至死生善道。作佛，國無魔外道。不瞋十功德：一、離一切瞋，乃至死生善道。作佛，國人得三昧。不邪見十功德：一、心性柔善，乃至死生善道。作佛，國人正信。
偈有二十一行半，頌上發跡授記，初有十四行頌發跡，次七行半頌授記。初復二：前七行摠發諸聲聞跡，頌上我等之意也；後七行頌上發滿愿跡。
總中有五：初、一行摠標，佛子為行難思，已得垂跡之法；次知眾樂小法下，第二、一行明垂跡之由；次以無數方便下，第三、二行明垂跡利益；次內秘下，第四、二行明內懷大道，外現小失；次若我具足下，第五、一行指略抑廣。小欲者，示求小乘也。懈怠，示退大乘也。非但示為聲聞，亦作外道及三毒凡夫也：身子示瞋，難陀示貪，調達示癡云云。
今此富下，第二、七行頌發滿愿跡本。上文有三，今略頌二：初、五行頌顯過去本；後未來亦供養下，第二、二行頌三世中佛所行因，略不頌七佛及現佛也。
供養諸如來下七行半，頌授記。上文有七，今頌其四：初半行頌因圓；次半行頌果滿；其國名凈下三句，超頌國劫名號；菩薩眾甚多下五行三句，頌國土廣凈，略不頌壽命、法住、滅後起塔也。
第二、授千二百記：一、念請；二、與記；三、領解。請記如文。授記文有長行、偈頌。長行有三：一、摠許千二百記；二、別授陳如，陳如最初悟道，居首上座，故別授記；三、別授記五百，五百名同，須別與記。
問：但見五百得記，不見千二百？
答：此五百即千二百數，頌中末後一行半，摠受七百，故是千二百也。又云：我先摠記一切聲聞，皆已授記。即指今一行半，非是止授七百聲聞也。
偈頌有十一行，為二：初九行半頌記陳如及與五百；後、一行半摠授一切聲聞記。五百領解，文有長行、偈頌。長行先經家敘其歡喜，次自陳領解。經家先慶今得解歡喜，次愧昔不解故自責。慶中先明內心慶喜，後明外形恭敬也。悔過自責者，即是明其愧昔不解也。
世尊！我等下，第二、自陳領解，有二：一、法說；二、譬說。法說中，初悔得少為足，次責根鈍難悟。從世尊乃至滅度，是悔責昔迷得小為足，不知求大。從今乃知之，是責根鈍始悟，不早知之。今知小非究竟，大為真實也。
譬中二：初、略；次、正舉譬。如無智者，略舉譬況。所以者何下，釋無智意也。
譬說有二：一者、醉酒譬，譬法說自悔得少為足，不知求大，領前法譬宿世中施權意。二者、親友覺悟譬，譬法說自責根鈍難悟，今乃知之，領前法譬宿世中顯實。
就初復三意：一者、系珠譬，領上王子結緣；二者、醉臥不覺譬，領上遇其退大；三者、起已游行譬，領上接之以小。
譬如有人者，即二乘人也。親友者，昔日第十六王子也。家即大乘教為家也。醉酒而臥者，當于爾時大機暫發，無明暫伏，以得聞經，內心微解。以無明重故，還復迷失。醉有二義：一、重醉都不覺知；二、輕醉微覺。尋忘亦名不覺，雖有二義，終成系珠，如毒鼓耳。官事當行者，明王子余處機興，逗緣往應，故云當行。弘法化他，此非私務，故云官事。無價寶珠者，一乘實相真如智寶也。系其衣者，慚愧忍辱能遮瞋恚，及防外惡，即是外衣。信樂之心，內善根，即是內衣。于時聞法，微信樂欲，即了因智愿種子也。
第二、醉臥不覺知者，無明心重，尋復不憶，此領中間懈退不受大法也。
第三、起已游行他國者，領上中間接之以小，受三乘化也。善根欲發，厭苦求樂，故云起已游行。無明覆解，不知向本求大乘衣食，故言向他國求於小乘衣食。若魔佛相望，生死魔界為他國，佛法大小皆為本國。就小大相望，小乘未免生死，猶是他國；大乘永免生死，乃為本土，究竟還源也。明背大乘國，往小乘土，不知從珠取給，而傭作自資，獲一日價，得少為足也。
於後會遇下，第二、親友發覺譬，領上以是本因緣，今說法華，等賜大車也。此為三：先、呵責；二、示珠；三、勸貿。呵責譬上動執生疑，示珠譬宿世因緣，勸貿譬得記作佛。三周皆有此三意：法說中，我令脫苦縛，即是呵責；五佛章，即是開示；身子得記，即是勸貿。譬說中，我先不言皆為菩提，即是呵責；三車一車，即是示珠；中根得記，即是勸貿。下根宿世因緣，汝等善聽，即是呵責；覆講結緣，還為說大，即是示珠，下根得記即是勸貿。
系珠中三意望三周者：始在佛樹以大擬，即是系珠；無機息化，即是醉臥；尋施方便，即是起行。譬喻中，二萬億佛所，即是系珠；遣傍人追，悶絕不受，即是醉臥；三車引得，即是起行。因緣中，大通智勝佛所，即是系珠；中路懈退，即是醉臥；接之以小，即是起行。此等皆名領權也。某年日月者，指大通佛所也。
佛亦如是下，第二、合譬。譬本有二，今各有三意：從教化我等下，合初一、系珠；而尋廢忘，合初二、醉不覺知；既得羅漢下，合初三、起已游行。
一切智愿下，合後親友覺示譬。上有三，今亦三：從智愿不失者，是合後一、呵責；從我久令汝下，合後二、示珠；從我今乃知下，合後三、勸貿所須也。
第二、偈頌有十二行半，為二：初、一行半頌內心得解，又二：初一行頌慶喜，次半行頌悔責也。次於無量佛寶下，第二、有十一行頌自陳領解。上文有二：今初半行頌悔責得少為足，略不頌難悟，今乃知之。如無智愚人半行頌略舉譬，便自以為足頌釋無智意。次十行頌譬說開合：初六行頌開，後四行頌合。上開有二：今初四行頌舍寶不知，後二行頌親友覺悟。余文易見。
研真斷惑名為學，真窮惑盡名無學。研修真理，慕求勝見，名之為學。學位在三果四向真無漏慧也。阿羅漢果，研理已窮，勝見已極，無所復學，故名無學。
約教釋品者，析法研真名之為學，惑盡真窮名為無學，三藏意也。體法研真名之為學，無真無惑名為無學，通意也。自淺之深，名之為學，通別惑盡，權實理窮，名為無學，此別意也。研如來藏有學無學，法性實相非學非無學，而學而無學云云。
是二千人，或是學，或是無學人，同是一流，一時受記，同一名號，故別為一品也。此品是授記文中第二段也。就此文為二：一、請記；二、授記。請中復二：一者、二人請；二者、二千人請。二人請記復有二：一、默念；二者、發言請記。發言請記復二：一者、引例亦應有分；二者、引望。二人最親，時眾所望。羅云是佛子，俗中親重；阿難持佛法藏，道中親勝。勝重兩人不蒙別記，則眾望不足也。
問：若重若勝，應同上流，何意在此？若如列眾，二人在上數中獲記，何意居下？
答：摠與千二百記，二人已同上流，今更索別記耳。阿難是學人，羅云弟子位，故入學無學章耳。
二千請記但有默念引例，二意同，故言如阿難愿耳。無發言者，無重無勝等事也。
授記復二：一、先記二人；後記二千。阿難記中復五：一、長行；二、偈頌；三、八千菩薩生疑；四、如來發跡釋疑；五、阿難顯本述嘆。疑者，通疑聲聞今日發心，即蒙佛記，國凈若此。昔方等中記諸菩薩無量劫行，乃得佛記。佛即發跡釋疑：昔日與我同發大心，即是同學，由我精進，前超得佛；由彼多聞，猶故持經，跡為侍者。本地如此，今授妙記，何足可疑？余記悉如文。
此品五種法師：一、受持；二、讀；三、誦；四、解說；五、書寫。大論明六種法師，信力故受，念力故持，看文為讀，不忘為誦，宣傳為說。圣人經書難解，須解釋。六種法師，今經合受持為一，合解說為一，開讀誦為二，足書寫為五。
別論四人是自行，一人是化他。大經分九品，前四人無解是弟子位，後五人有解是師位。通論若自軌五法，則自行之法師；若教他五法，則化他之法師。自軌故，通稱弟子；化他故，通稱法師。今從通義，故名。
若作減數說者，束五為四，即四安樂行，如後說。若束四為三者：受持是意業，讀誦、說是口業，書寫是身業。別論口業是化他，身意是自行。通論三業自軌，即是自行之法師；三業教詔，即化他之法師，故言。
又是三門：行此五法，以自熏修，即福德門；弘宣五法，廣利益者，即化他門；自修益彼皆順佛教，即報恩門。別論者，自修報恩名自行，益彼即化他。通論自軌軌他皆稱法師，故言也。
又讀、誦、書寫是外行，即如來衣；受持是內行，即如來座；解說益他是如來室。如來室別論是匠他，衣座別論是自匠。通論不爾，慈悲覆物，惠利歸己，名之如室；遮彼惡，障己丑，名之為衣；安心於空，方能安他，安他安己，名之為座。此則自軌三法，亦名法師。利物必以慈悲入室為首，涉有以忍辱為基，濟他以亡我為本，能行三法，大教宣通，即世間依止，故名法師。
又束為二，謂自行、化他。此易解，不復記。
又束為一，謂如來行具一切行。悲拔一切苦，謂四趣、三界、二乘菩薩等苦。慈與一切樂，謂人天、涅盤、常住等樂。柔和衣障一切丑，謂四住、無知、無明等丑。空座亡一切相，謂有相、無相、非有相、非無相，此則通意。別意者，慈悲生一切善，柔和遮一切惡，空座蕩一切相。
又慈忍立一切福德，空座成一切智慧。智慧是目，所謂五眼；福德是足，所謂六度。又慈悲勝一切聲聞、緣覺，柔和勝一切凡夫、外道，空座勝析體偏等菩薩。故凈名云：譬如勝怨，乃可為勇。又慈悲破天魔，柔和破陰魔，空破煩惱魔、死魔。大品云：化一切眾生，觀一切空，魔不得便云云。
又慈忍故能問，空座故能答，具二莊嚴。又觀空故能問，慈忍故能答。慈忍故，能種、能立、能資；空慧故，能耘、能破、能導。又慈悲故，何所隔？柔和故，何所礙？空座故，何所諍？出三諦故，名為勝幢。包含普攝，名摩訶衍。是如來行故，稱三昧王。經言：一切善法，慈為根本。忍辱第一道，無相最上。若論圓行，說不可盡云云。
問：何故約三法明法師？
答：事一往論，必須登堂、整服、坐座，乃可敷弘，故約三耳。又事理合論，夫迷惑不出三種：一、約苦果起惑；二、約結業起惑；三、約諦理起惑，故用三門而示導之。又約理，迷真故，墮苦故，用慈悲門；迷俗故，沈空受樂故，用和忍門；迷中故，成智障故，用空門云云。
法者，軌則也。師者，訓匠也。法雖可軌，體不自弘，通之在人，五種通經皆得稱師，舉法成其自行，皆以妙法為師。師於妙法，自行成就，故言法師。又五種人能以妙法訓匠於他，故舉法目師，故稱也。若自軌法，若法匠他，俱名法師者，則因緣釋品也。凡多種解，皆約圓教法門而釋品也。
前三周是跡門正說，領解受記竟。此下五品是跡門流通，非止蔭益當時，復欲津洽來世，故有五品流通。、兩品明弘經功深福重，流通未聞，利益巨大。一品，引往弘經彼我兼益，以證功德深重。八萬大士忍力成者，此土弘經；新得記者，他土弘經。一品，舊云接退流通，或當如此，未必全然。外凡初心欣斯勝福，見聲聞畏憚，聞菩薩擯辱，顧己力弱，無益自他，便生退沒。佛為此人說安樂行，依之法弘，不慮危苦。
又釋尊自說弘經功福，命覓流通。多寶分身，且證且助，勸覓流通。初長行、偈頌嘆美五種法師能持法人，後長行、偈頌嘆美所持之法，又示通經方軌。初復二：一、就稟道弟子門功深福重；二、授道師門功深福重。弟子門又二：一、佛世弟子；二、滅後弟子。
初因藥王告八萬者，因者，憑寄也。欲以妙法憑寄藥王，使其領受，告語八萬皆流通也。指人問其見不者，的示持經得福之人也。
佛世又二：一、從告藥王下，揀出人類；二、從咸於佛前下，揀出得記之緣。若於佛前當機妙悟者，是多聞深解二千五百者是也，皆已現前與摠別記竟。今所揀類或是八部之類，或是四眾三乘之類，絓法華座席。咸於佛前者，明其時節，值佛在座也。一句一偈者，聞法極少也。乃至一念者，時節最促也。皆與記當得菩提者，明其聞極少，時極促，隨喜之功，遂得佛果，何況具足得聞，盡形受持五種流通、三業供養云云。
聞一句一偈者，聞少解淺之類，今皆與記，少者尚記，況復多深。以少況多，普廣若此，下周既爾，中上亦然，可以意知，不俟更說。見實三昧經，別與四天王記，同名火持，三十三天同名因陀羅幢王，拘翼同名無著，焰天同名凈智，兜率同名釋法王。上兩天亦通與記，不顯別名，梵天名大智力，此是聞多解深之類，今與聞少解淺之類耳。
舊云支佛、菩薩無受記，此文三乘皆記，不須疑也。
一偈一句者，增一集云，隨取經中要偈，如四諦之流者是也。十住毗婆沙云，惡賤名，厭不求，名無欲。心無垢，名解脫。舍檐名涅盤。惡賤於集，不求於苦。無垢是道，舍檐是滅。又云：佛語滿宿：我有四句，所謂四諦、四念處等是也。
觀心者，以一一句，以一一偈，無句無偈而不一者云云。
若取跡門中要句，開示悟入、乘是寶乘游於四方、四安樂行勸發四意等是也。
一念隨喜者，自未有行，但隨喜法及人，功報尚多，況行到耶？
隨喜，喜心有二：若聞開權顯實，即於一念心中深解非權非實之理，信佛知見，又能雙解權實，事理圓融，雖具煩惱性，能知如來秘密之藏，此即豎論隨喜。
又若聞開權顯實之意，即於一心廣解一切心及一切法皆是佛法，無有障礙。若欲分別，辯說無窮，月、四月、至歲，旋轉不盡，雖未得真，隨喜心能如此解。法既如此，人亦如是，此約橫論隨喜。即橫而豎，即豎而橫，故大經云：寧愿少聞，多解義味。即此意也，後當更說。
從告藥王：又如來滅後下，明佛滅後弟子亦二：先出弟子類，略舉於人，例上可知；次、言我亦與記，功報如前解也。
若復有人下，第二、師門，有長行、偈頌。長行有二：先別後摠。別者，人譚下上，時譚現未。摠者，無論下上，及以現未，通明逆之得罪，順之得福也。
就別復二：一、明現世；二、明來世。就現世復二：先明下品師，後明上品師。下品師為二：初、明師相；次、明師功報。師相者，即是五種法師、十種供養也。次藥王當知！是諸人等，已曾供養下，明下品功報也。曾供養者，先因深也。愍眾生故，生此人間，明現功大也。若有人問下，明未來報重也。
從何況盡能受持者，明上品師亦二：先況出上品師相；次、藥王當知！是人自舍清凈業報，此明上品功報也。
若是善男子於我滅後能竊為一人下，明滅後師亦有下上。下品亦二。先出下品人者，即是但豎得其意。有慧無聞，止堪竊說，未可處眾，故是下品之師。竊為一人說一句者，雖得一句之解，既不廣聞多學異義，不可眾中而說，一切問難有所不通，便令正理不得宣弘。如釋論明有慧無聞，譬如小雨無雷，若欲申此一句正言，且當竊說耳。
當知是人則如來使者，明其功報。經是如智所說，說於如理。今日行人秉此如教，宣於如理，即是如來所使也。行如來事者，如智照如理為事，今日行人依如教，行如理，即是行如來事也。一如智、一如理，化眾生為事，今日行人能有大悲，以此經中真如之理為眾生說，令得利益，亦名行如來事也。
觀心解如來使者，智心觀境，境即真如，境來發智，智為如所使也。如來所遣者，觀智從如中來也。行如來事者，歷一切法無不真如，真如即佛事也。何況於大眾中下，明上品人，略不格量功報，此意可知也。
若有惡人下，第二、摠明五種法師，逆者得罪，順者得福也。此中罪福不論福田濃瘠，但約初後心明其輕重。初心學人既具煩惱，若加障礙，則所學事廢，故獲罪多。佛則平等，惡不干偪，豈能障礙？故言罪輕。供養亦爾，此人有待，若得供養，所修事成，故施其福勝。佛則無待，眾事滿足，雖復獻供，於佛無益，故言報劣。譬如王子在難，供奉所須，其功甚大；若辱王種，獲罪不輕，故罪福俱重。若獻大王衣食，為要事微；汝欲侵陵，不能致損，故罪福俱薄。
藥王下，明讀誦如佛莊嚴，即是順之得福。佛以定慧莊嚴，此人能修定慧故也。為如來肩荷者，在背為荷，在肩為檐。修非權非實法身之體，即是為如來荷；能權能實二智之用，即是為如來檐。隨所向方，應向禮者，上明以法為師，今明堪為物師，此人有趣向，悉與實相相應，皆可敬順。順即是向，敬即是禮，敬而順之，及興供養等云云。
偈有十六行，為三：初二偈不頌長行，別獎勸自行利他；次十三行頌上師門別通；後一行嘆經。頌別摠中又二：初七行頌別，後六行頌摠。上別門有現未：今初四行頌現，後三行頌未。上現未一師，各有上下。今初若有能下一行，頌下品，上半出法師。當知佛所下半，出功報也。諸有能受持，此下三行頌現在上品師，初半行出上品師。舍於清凈土下，第二、二行半頌功報也。吾滅後下，此三行頌未來。初二行超頌況出上品，為二：今初吾滅後下半行，頌法師。長行中本闕功報，今偈則有。當合掌下，第二、一行半明功報也。若能於後世下，第二、一行追頌下品師。初、半頌出人；次我遣在下，第二、半頌功報也。若於一劫下，第二、六行摠頌上摠門。上摠門亦二：初、二行頌逆者得罪；有人求佛道下，第二、四行頌順之得福也。藥王今告汝下，第三、一行嘆經尊從爾時，佛復告下，第二、嘆所持法及弘經方法。所持法是自軌法，弘經法是軌他法。有長行、偈頌。長行，初嘆經法，次方軌。嘆為五：一、約法嘆，亦格量嘆；二、約人嘆；三、約處嘆；四、約因嘆；五、約果嘆。法妙故人貴，人貴故處尊，處尊因圓，因圓果極也。
初嘆法者，已、今、當說，此經為最。
有師解：已是般若，當是涅盤。法華之前，小大相隔；法華已後，已得會同。此經正是會三之始，歸一之初，故言第一。
經嘆法華在已、今、當外，此師闕一節云云。
今初言已者，大品已上漸頓諸說也。今者，同一座席，謂無量義經也。當者，謂涅盤也。大品等漸頓皆帶方便，取信為易。今無量義一生無量，無量未還一，是亦易信。今法華論法，一切差別融通歸一法；論人，則師弟本跡俱皆久遠。二門悉與昔反，難信難解。當鋒難事，法華已說，涅盤在後，則易可信也。
秘要之藏者，隱而不說為秘，摠一切為要，真如實相，包蘊為藏。不可分布者，法妙難信，深智可授，無智益罪，故不可妄說也。
從昔已來未曾顯說者，於三藏中不說二乘作佛，亦不明師弟本跡。方等、般若雖說實相之藏，亦未說五乘作佛，亦未發跡顯本，頓漸諸經皆未融會，故名為秘。此經具說昔所秘法，即是開秘密藏，亦即是秘密藏，如此秘藏未曾顯說。
如來在世猶多怨嫉者，四十余年不得即說，今雖欲說，而五千尋即退座。佛世尚爾，何況未來，理在難化也。
如來滅後，其能書持下，第二、約人嘆也。此法在人，則人尊貴。如來衣覆者，即是修學大忍為衣也。上文云：如來莊嚴也。佛護念者，實相為佛，實智為子。尊崇實相，發生實智，即為諸佛所護念也。四信為信力，四弘為愿力，大智為善根力也。信則信理，理即法身，志愿是立行，行即解脫。善根根固難動，此即般若。當知三力即是三德秘密之藏。初心棲此，與佛不殊，故名與如來共宿也。又信力修畢竟空如來智，如來棲畢竟空為舍，此人信力亦學畢竟空，故與如來共宿。手摩頭者，此人以愿力、善力自行權實以為機感，機感名頭，如來以化他權實二智名手，開發前人自行權實之頭，感應道交，故言摩頭，摩頭即授記也。
在在處處下，第三、約處嘆。此法在處即處貴，夫佛生處、得道、轉法輪、入涅盤等處，法王所游，皆應起塔。此經是法身生處、得道之場、法輪正體、大涅盤窟。此經所在，須塔供養，不復安舍利者，釋論云：碎骨是生身舍利，經卷是法身舍利。此經是法身舍利，不須更安生身舍利。生法二身各有全、碎，皆可解云云。
若出家下，第四、舉因嘆。若未善行菩薩道者，稟前三教，即是碎散法身舍利，未能巧度；若入圓教，即是全身舍利，則巧度，巧度為善行也。
其有眾生下，第五、舉果嘆。文為五：一、明近果；二、開譬；三、合譬；四、釋近；五、揀非。今初明近果，當知必得近三菩提果者，安樂行中名為近處。此菩提果，佛眼佛智知見處為體，則有二種：一者、初心菩提；二者、後心菩提。今言近者，正近初住菩提。又望圓果而修圓因，得似解者，名之為近。前約因嘆，修通別因，即是未善，去圓果遠也。若修圓因，即是善行，去圓果近也。今以圓如實智為因，還以為果，道前真如即是正因，道中真如即為緣因，亦名了因，道後真如即是圓果，故普賢觀云：大乘因者，即是實相。大乘果者，亦是實相。釋論云：初觀實相名因，觀竟名果。就理而論，真如實相無當因果，亦非前後；若約眾生修行，則有前後及以因果也。
譬如有人下，第二、開譬，為二釋：一、約觀門；二、約教門。觀門者，眾生之心具諸煩惱，名高原。修習觀智，名穿掘。方證理味，如得清水。
依通觀，乾慧地如乾土，性地為濕土泥，見諦為得清水。別觀，從假入空，但見空，不見不空，斷四住如鑿乾土，去水尚遠。從空出假，先知非假，今知非空。因是二觀，得入中道，能伏無明，轉見濕土，去水則近也。圓觀，中道非空非假，而照空假，如漸至濕泥。四住已盡，無明已伏，已得中道相似圓解，故言如泥。若入初住，發真中解，即破無明，如泥澄清。得見中道，如見清水。法華論云佛性水，當知次第。
次約教門者，土譬經教，水喻中道。教詮中道，如土含水。三藏教門未詮中道，猶如乾土。方等、般若帶於方便，說中道義，如見濕土。法華教正直顯露，說無上道，如見泥。因法華教生聞思修，即悟中道，真見佛性，所發真慧不復依文，如獲清水，無復土相，故華嚴云：十住菩薩所有慧身不由他悟也。
有人言：初教如高原乾土，大品如濕土，法華如泥，佛果如水。有人言：維摩、思益如乾土，無量義如濕土，法華如泥，佛果如水。有人言：大品如乾土，無量義如濕土，法華如泥，佛果如水。三家皆五時之說。
生師云：受持法華求佛道，欲得如渴，三乘於一乘難信，於法華求解如高原，受持讀誦為穿，未能如聞而解，為未聞，如乾土，能解為至泥。注家同。
有人云：此一解去佛遠，一解去佛近。初三師明諸教去佛遠，法華去佛近，後二解但於法華中論遠近。
尋經應二義：一、舉余經對法華明遠近；二、就法華論遠近，諸師失經旨。
問：余經何故去佛遠？
答：未開權，求佛人未決。法華唯一無三，永出退心，故去佛近。文云：決了聲聞法。
問：般若云何去佛遠？
答：未開權邊則遠。始行菩薩不覺般若密化付財，則於其是遠。夫般若實慧方便，是三世佛法身父母。求佛者如老病人，兩健扶之，遍能遠去，當知般若最勝。法華開權不異般若顯實，非般若外別有法華，法華、般若異名耳。
既是諸師異釋，故錄之耳。
次菩薩亦如是下，第三、合譬，於法華中獲聞思修，即是圓觀三慧，方能近果，非乾濕等教中聞思修也。
所以者何下，第四、釋得近意也。一切菩薩者，明諸權因也。三菩提者，明一切權果也。權因權果皆攝屬此經，如乾濕等土悉依於水，故言攝屬也。
開方便門，示真實相者，光宅云：昔鹿苑機雜，盛說三藏，未明一理。爾時以權隱實，一理為權教所閉。今王城赴大機，顯於真實。真實既顯，則廢除昔教，昔教被廢，故方便門開。一理既彰，真實相顯也。私謂此解乃是破方便，非開方便也。河西道朗云：直詺三為方便，即是開方便門。昔不言三是方便，故方便門閉。今詺三為方便，即示一為真實也。私謂此釋符文。有人解：開教身兩方便，示教身兩真實。三世佛唯有形聲權實。約此開示，則十二八萬煥然了矣。私謂前二師約教開示，後人加之以身，此竊龍印之義而為己釋，還是破方便意，非開義也。
問：方便當體是門？為通實相故為門？
私答：具二義，為實相門可解，當體是門，如華嚴尋善知識，得種種法門，算砂觀海等。此二門各有開閉，昔不言三是方便，故其門掩；今說三是方便，故其門開。昔不說一是真實，實門掩；今說一是真實，故實門開。二者、此方便復通實相，故三乘方便為一乘門。實相亦二義：一、當體虛通，故名之為門，如凈名不二門、華嚴法界門等。二、能通方便作門。劉虬云：通物之功，乃由乎一，故一為方便之門；汲引之效，頗賴於三，故三為真實之相。言非三，則方便之門得開；語唯一，則真實之相可示。
有人云：具論有三義：一、以三為方便，一為真實；二、三一皆方便，非三非一為真實；三、三一為二，非三非一為不二。二不二皆權，非二非不二為實。此三章得為門。如以三為一門，此以權通實，若以一為三門，以實起權，乃至二不二亦爾，互得為門，亦互得為相，但不得互為權實耳。私謂以三為一門者，三乘通實相不？若不通，則非門，須開三，始得是門。若開三者，非復三也。云何以三為實相門？又三非佛因，那得是實相門？破此一義，余二例去云云。
問：方便真實互得為門，亦得方便為方便門，實相為實相門不？
此有四句，二如前；三、實相為實相門；四、方便為方便門。如名為義門，義為名門，由方便名，顯方便義，故名為義門。由方便義，應方便名，故義為名門，實相亦爾。中論序云：實非名不悟，故寄中以宣之。即其事也。
問：得以三顯三，以一顯一不？
此亦四句，二如前。以三顯三者，言昔三異今一，此三在一外，今一異昔三，此一在三外，故一非三一，三非一三，悉是執見。破此病故，於一佛乘，分別說三，故三是一三；汝等所行是菩薩道，故一是三一。三一既不相異，因緣之義。以因緣三一顯自性三一，亦以自性三一顯因緣三一，故云以三顯一，以一顯三。
有人引十五處明門：有二，有六，有三，有二，有一，有一。方便二者，智慧門，權智為實智門。生師云言教為門，言教說實智，故言教是實智門。法華論同也。次云：以種種法門宣示佛道。此用大乘教為門，譬喻六者：一、其家廣大，唯有一門，還以大乘教為門。二云、所燒之門，此約三界限域為門，如詺家為門。三、唯有一門而復狹小，還是大乘教為門。四、三車在門外，還以三界為門。五、以佛教門出三界苦，此用小教為門。六、在門外立，依大乘，用二死限域為門。小乘亦出一切煩惱外，正習已盡，名在門外立也。住立門側，大乘理教為門。二云、猶在門外，亦如前。三云、長者門內如前。化城請開甘露門，亦大小教門。重門高樓閣，亦用小乘三空門。方便門如前釋，觀音亦以大教為門。
今釋開方便門者，昔所不說，今皆說之，昔說一切世間治生產業何曾是於方便，今皆開之，即是實相，不相違背。昔說小乘方便若小乘果，小乘果尚非實相門，況小方便而當是門。今皆開之，即是實相，汝等所行，是菩薩道。決了聲聞法，是諸經之王。昔說二為方便門者，今皆開之，即是實相，寧復是門？咸令眾生開示悟入佛之知見，一色一香無非佛法。若門、若非門，悉皆開之，示真實相，顯佛性水。若不開者，則深固幽遠，無人能到。而今開之，即得見水，無乾土也。
又作三慧釋：一切皆屬此經，即圓聞慧也；此經開方便，即圓思慧也；示真實相者，即圓修慧也。此三幽遠，佛今開示，即得睹真。
藥王！若有菩薩聞下，第五、揀非。若菩薩聞此說而驚疑，聲聞上慢，悉是乾土，尚非濕土，況見水耶？
從若有善男子、善女人，如來滅後下，第二、略示弘經方法。又為二：一、示方法；二、明利益。方法為三：一、標章門；二、解釋；三、勸修。
修如來室是大慈悲，若就同體，即法身也；若被眾生，即是解脫；能令眾生會於同體，即是般若。修如來衣者，若就所覆，即法身也；若就能覆嚴身，即寂滅忍也；若就和光利物，即解脫也。若就能坐，即般若也；若就所坐，即法身也。身、座、冥稱，即解脫也。又大慈安樂即資成柔和，伏嗔斷惑即觀照，坐座即法身。
安樂行中還廣此三法：上文如來莊嚴，即衣也；上云如來肩所荷者，即此座也；檐者，即檐運，是入室也。
我於余國下，第二、舉五利益勸獎流通：一、遣化人；二、遣化四眾；三、遣八部；四、見佛身；五、與摠持也。若初心未淳，止可遣化人，未可遣化四眾八部。若見天龍，倚此自高，妨損其道，故不可令見也。若心無倚著，則堪見佛，況復天龍，況得摠持自證利益耶？
偈有十八行半，為三：初、一行摠勸不頌長行；次、十六行半頌上長行；後、一行結勸。上約果嘆文，有五：今初一行半頌開譬；次藥王汝當知，第二、二行半頌合譬；略不頌余三：近果、釋、揀非等也。
上通經方軌中有二：方軌、利益。今十二行半頌：初三行半頌方軌中有三，今亦頌三意也。我千萬億下，次九行頌利益：初一行摠明如來以五事利益之意，正由應身遍滿十方，能為五事守護行人；若我滅後下一行半，頌第二遣四眾；引導下一行半，頌第一遣化人；若說法之人下二行，頌第五令得摠持；若人具是德下一行，頌第四令得見佛；若人在空閑下二行，頌第三遣八部云云。