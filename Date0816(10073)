蔣山佛慧禪師，諱法泉，姓時氏，隨州隨縣人也。少嘗業儒，才器明敏。金依龍居山智門院信禪師出家，預夢法堂泉涌，翌日師至，因而名之。後習經業，比試圓具。遠造云居舜禪師法席，因示二祖禮拜因緣，擬答次，舜掩師口，從茲頓悟。
初住大明、千頃、靈巖、南明、蔣山五剎，左丞蔡卞、承旨蔡京，景仰問道。晚奉詔旨住大相國寺智海禪院，師問眾曰：赴智海，留蔣山，去就孰是？眾皆無對，師乃索筆為偈云：
非佛非心徒擬議，得皮得髓謾商量。
臨行珍重諸禪侶，門外千山正夕陽。
書畢坐逝。
問：達磨九年冷坐，未遇智音。和尚今日開堂，當為何事？
師云：云生嶺上。
僧曰：學人未曉。
師云：杲日當天。
問：祖祖相傳傳祖印，師今得法嗣何人？
師云：丫角女子戴席帽。
僧曰：恁麼則云居嫡子，韶石兒孫。
師云：多將甕響作鐘聲。
問：古人道：日面佛、月面佛。意旨如何？
師云：馬祖在江西。
僧曰：若不上來，焉知如是？
師云：麤餐易飽。僧展兩手。
師云：弄影藏頭。
問：三級浪高，如何一透？
師云：莫遭點額。
僧曰：恁麼則風雷連四海。
師云：浪看桃花。
問：古人說不到處，請師說。
師云：夫子入太廟。
僧曰：學人未曉。
師云：春暖柳條青。
問：如何是和尚家風？
師云：山前柏子吾親種。
僧曰：恁麼則云散家家月，春來處處花。
師云：嶺上樵人跣足行。
問：如何是西來的的意？
師云：揭衣過水。
僧曰：學人未會。
師云：拄扶道用個什麼？良久，云：柳絮隨風，自西自東。
虔州慈云院修惠圓照禪師。問：牛頭未見四祖時如何？
師云：青山藏不得。
僧曰：見後如何？
師云：明月合相容。
問：古鏡未磨時如何？
師云：分明雖對容。
僧曰：磨後如何？
師云：好丑不藏人。
問：上根人來，師還接否？
師云：接。
僧曰：未審如何接？
師云：教伊為下下根人。
僧曰：為什麼如是？
師云：量才補職。
僧曰：如何是為人一句？
師云：無言不當啞。
問：如何是和尚接人一句？
師云：真金不混水。
僧曰：乞師再接。
師云：展手即迷源。
問：祖意教意，是同是別？
師云：海深龍臥穩。
僧曰：未審意旨如何？
師云：桐長鳳巢高。
上堂，良久，云：若論此事，唯佛與佛乃能知之，諸人還知麼？慈云今日為儞諸人開大智門，入總持藏，示儞諸人無價珍，諸人還識麼？遂拈拄杖云：遮個豈不是無價珍？一人有一個，自是諸人不肯承當。若承當得去，頭頭應用，取舍由己，十二時中使之不竭，用之不盡；若也用之不得，一任懷寶迷邦，向外馳求，蹈破草鞋，虛生浪死。卓一下。
上堂云：上士一決一切了，中下多聞多不信。大眾！上士一決，決個什麼？中下不信，不信個什麼？不須信，不須決，今朝又是季秋月，看看籬下菊花黃，待到重陽與君折。輾山茶，大家啜，何須更要趙州說？久立。
上堂，良久，云：大眾會麼？五月十五日即不問儞，且道葫蘆里走馬一句作麼生道？直饒道得，也是渴鹿逐陽焰。
上堂云：菩提達磨，口能招禍，圣諦議中，梁王勘破。皈到少林，九年壁坐，退己讓人，萬無一個。珍重！
上堂云：片月浸寒潭，微云滿空碧，若於達道人，好個真消息。還有達道人麼？微云穿過儞髑髏，片月觸著儞鼻孔。珍重！
建州崇梵余禪師，先住郭巖。問：臨濟喝，少遇智音；德山棒，難逢作者。和尚今日作麼生？
師云：山僧被儞一問，直得退身三步，脊背汗流。
僧曰：作家宗師，今日遭遇。
師云：一語傷人，千刀攪腹。
僧以手畫一畫，云：爭奈遮個何！
師云：草賊大敗。
問：恁麼來底人，師還接否？
師云：孤峰無宿客。
僧曰：不恁麼底人來，師還接否？
師云：灘峻不留船。
僧曰：恁麼不恁麼則且致，穿過髑髏一句作麼生？
師云：堪笑亦堪悲。
問：如何是郭巖家風？
師云：密室寂寥無一物，生涯秪在鉢盂中。
僧曰：忽遇客來，如何祗待？
師云：百味珍羞，無過一飽。
僧曰：大眾承師供養也。
師云：食飽傷心。
師云：老僧尋常與諸人說禪說道，說佛說祖，秪有末後一句，從來不曾動著，今日不惜兩莖眉毛，為諸人舉。良久，云：大眾！鷂子已過新羅，荒草覓甚獃鳩！
上堂云：直須向黑豆未生芽時構取。良久，召大眾云：劍去遠矣。
上堂云：煙云澹蕩，草木蕭疏，白蓮已謝寒塘，紅蓼正開古岸。籬邊黃菊，白露凝珠，巖桂飄香，清風帀地。諸人到遮里，且作麼生商量？良久，云：高著眼。
衡山澄信禪師。問：師唱誰家曲？宗風嗣阿誰？
師云：甚處得此消息？
僧曰：棲賢一箭，直射衡山。
師云：飽叢林。
杭州南山長耳相子良禪師。問：六門休歇時如何？
師云：坐家致仕。
僧曰：忽遇客來，如何只待？
師云：爛嚼清風，細餐明月。
僧曰：學人有分也無？
師云：無下口處。
師云：鶯啼綠柳，鵲喜花枝，於斯薦得，觸處光輝。更有一般道理，防萌杜漸，居安慮危。咄！是何言歟？
建州開元瑩禪師，上堂云：有一面鏡，到處懸掛，凡圣不來，誰上誰下？遂拈拄杖云：遮個是拄杖子，那個是鏡？良久，云：萬古碧潭空界月，再三撈摝始應知。
上堂云：倏倏忽忽，東涌西沒，無害無傷，穿皮透骨，平等應用，非心非佛，拶破面門，個是何物？古人無端，謂遼天鶻。具眼者看取，力口希咄咄。以拂子擊禪床，下座。
杭州護國菩提志專禪師。問：遠離嘉禾勝境，已屆海昌道場，如何是不動尊？
師云：此去嘉禾不遠。
僧曰：恁麼則往復無際。
師云：刢利衲僧。僧便喝。
師云：捧
禪師。問：曇花已現人天仰，愿開金口副群機。
師云：白云垂碧落，無處不為霖。
僧曰：便與麼會時如何？
師云：裂轉鼻孔。
僧曰：不因伸請問，爭辨我師機？
師曰：用不著。
問：箭鋒相拄，笑殺衲僧；啐啄同時，千山萬水。不涉程途，請師速道。
師云：一二三四五。
僧曰：便是和尚為人處也？
師云：隨
不散。
僧曰：學人便恁麼時如何？
師云：句後覓無蹤。
蘇州崑山慧嚴海印禪師。問：柳垂堤畔，花發林間，如何顯道？
師云：兩彩一賽。
僧曰：自從一見桃花後，直至而今更不疑。
師云：儞向什麼處見靈云？
僧曰：花開樹滿，花落枝空。
師云：放儞三十棒。
金陵清涼廣惠和禪師。問：如何是祖師西來意？
師云：須彌山北。
問：如何是學人自己？
師云：鐵圍山南。
問：如何是學人親切處？
師云：黑處看歷日。
問：如何是清凈法身？
師云：須彌頂上擊金鎚。
問：如何是活人句？
師云：馬角換牛角。
僧曰：學人不會。
師云：牛蹄似馬蹄。
問：如何是和尚家風？
師云：白玉池邊金色花。
問：如何是佛法大意？
師云：鏁子兩頭搖。
問：祖祖相傳傳祖令，師今得法嗣何人？
師云：孔子元來是仲尼。
問：一切賢圣皆以無為法而有差別，如何是無為法？
師云：今日有風兼有雨。
僧曰：如何是有為法？
師云：一年還有一年春。
問：霜風乍扇，祖令當行，當此之時，合談何事？
師云：翠竹竿竿翠。
僧曰：一句已分於黑白，祖令如何和得齊？
師云：青山點點青。
上堂云：達磨大師無端將一杓惡水潑在天下老宿頭上，直得天下老和尚說禪說道，南北紛紜，續焰聯芳，亘今亘古，山僧今日親遭一杓，陞于此座，擺脫無門，揚千古之玄風，振一時之今范。良久，云：看看！山僧將一杓惡水潑向諸人頭上去也。還覺也無？如或不知，更看一杓。祖佛家風孰與知？西來消息若何為？殷勤為報未歸客，月滿秋天霜冷時。參。
上堂云：一日復一日，日日催人老，寒則且圍爐，困乃和衣倒。奉報往來人，家中元有寶，家內不曾尋，拄棒緣門討。任使討過年，辛苦生煩惱，不如歸去來，去卻門前草。復云：諸禪德！盡十方世界是草，作麼生去？皈堂吃茶。
上堂云：多日天晴，今朝下雨，大地山河，無不皆普。三時打鐘，二時打鼓，處處分明，頭頭薦取。復拈拄杖云：諸禪德！還會麼？三世諸佛盡在里許。拍禪床一下。
福州中際可遵禪師，示眾云：禾山普化忽顛狂，打鼓搖鈴戲一場。劫火洞然宜煮茗，嵐風大作好乘涼。四虵同篋看他弄，二鼠侵藤不自量。滄海月明何處去？廣寒金殿白銀床。咄！下座。
上堂云：昨夜依俙春夢中，可遵慧可忽相逢，臂疼腳冷雙眉皺。遂喝云：山僧夢見祖師，過犯彌天。汝等諸人還曾夢見麼？又喝一喝，便下座。
上堂云：咄！咄！咄！井底啾啾是何物？直饒三千大千，也秪是個鬼窟。咄！
上堂云：昨夜四更起來，呵呵大笑不歇，幸然好一覺睡，霜鐘撞作兩橛。
洪州承天上藍院光寂禪師。問：為國開堂，有何施設？
師云：栴檀林秀，薝卜花香。
僧曰：雷音一震，萬物生芽。
師云：飽足觀光。
上堂，橫按拄杖云：大眾還識上藍老漢麼？眼似木突，口如匾擔，無問精麤，不知醎澹，與麼住持，百千過犯。諸禪德！眾中還有人為山僧懺悔底麼？良久，云：氣急殺人。卓拄杖，下座。
廬山歸宗慧通禪師。問：師唱誰家曲？宗風嗣阿誰？
師云：今日新授請。
僧曰：畢竟如何？師便打。
問：如何是函蓋乾坤句？
師云：日出東方夜落西。
僧曰：如何是截斷眾流句？
師云：鐵山橫在路。
僧曰：如何是隨波逐浪句？
師云：船子下揚州。
問：如何是塵塵三昧？
師云：灰飛火亂。
僧曰：如何是佛法大意？
師云：黃河水出崑侖觜。
問：十二時中如何履踐？
師云：鐵牛步春草。
問：只履西歸，當為何事？
師云：為緣生處樂，不是厭他鄉。
僧曰：如何是當面事？
師云：眼下鼻頭垂。
問：如何是祖師西來意？
師云：過後思君子。
師云：心隨相起，見自塵生，了見本心，知心無相。即十方剎海，念念圓明，無量法門，心心周帀。夫如是者，何假覺城東際，參見文殊，樓閣門開，方親彌勒？所以道：一切法門無盡海，同會一法道場中。拈起拄杖云：遮個是一法，那個是道場？遮個是道場，那個是一法？良久，云：看看！拄杖子穿過諸人髑髏，須彌山拶破諸人鼻孔。擊香臺一下，云：且向遮里會取。
上堂云：從無入有易，從有入無難，有無俱盡處，且莫自顢頇。不顢頇，舉來看，寒山拾得禮豐干。珍重！
上堂云：鐘鼓聲不到，不到聲不知，不知聲不會，不會不思議。
上堂云：春云黯黯，春雨霖霖，沼沚陂池，悉皆盈滿。泝流者少，隨浪者多，萬泒千江，奔歸大海。且道作麼生是大海？自云：不讓眾流。為什麼不讓眾流？復云：深。
安州大安興教慧憲禪師。問：師唱誰家曲？宗風嗣阿誰？
師云：云團石筍峰前，水瀉香嚴溪畔。
僧曰：恁麼則溈山嫡子也。
師云：湖南一水向西流。
問：今日陞堂，愿聞舉唱。
師云：細柳迎風舞，巖花向日開。
僧曰：便恁麼會時如何？
師云：十萬八千。
上堂云：我有一條拄杖，尋常將何比況，采來不在南山，亦非崑侖西嶂，拈起，滿目光生；放下，驪龍縮項。同徒若也借看，卓出人中之上。擊香臺一下。
師臨遷化，辭眾云：衲僧家生死事大，去來是常。去去實不去，途中好善為；來來實不來，路上莫虧危。無縫合子盛將去，無底籃子盛將來。頭不用剃，身不用浴，腳下盤旋二七宿，大唐撒向掌中擎，鐵牛夜透新羅國，杲日當空掣電機，云愁霧慘是常儀。言畢，趺坐而逝。
饒州崇福清雅禪師。問：如何是崇福境？
師云：磬敲寒月夜，香翥白云朝。
僧曰：如何是境中人？
師云：僧是僧，俗是俗。
僧曰：向上更有奇特事也無？
師云：毘盧頂上金冠子。
僧曰：重重蒙指示，千古為流芳。
師云：笑殺傍觀。
杭州臨安徑山維琳無畏禪師，初住大明。問：師唱誰家曲？宗風嗣阿誰？
師云：不在然燈前，亦非釋迦後。
僧曰：莫便是育王兒孫也無？
師云：神岳風高，浘水急。
問：如何是大明家風？
師云：神鸞頂上軒眉坐，黃鵠岫中昂首行。
僧曰：未審意旨如何？
師云：會即便會，覓甚意旨！僧珍重便去。
師云：聽取一偈：榾拙，古佛只園，聞名者塵心頓息，目睹者宛若昇天。面臨郛郭，背靠林泉，處處盡歌皇化，何須演妙談玄。向上一竅，千圣不傳。敢問諸人：作麼生是向上一竅？驀拈拄杖，卓一下，云：鴛鴦繡了從君看，莫把金針度與人。
婺州智者山壽圣利元禪師。問：如何是佛？
師云：三人證龜成鼈。
僧曰：意旨如何？
師云：身貧方覺濟人難。
師拈拄杖云：大用現前，不存軌則。東方一指，乾坤肅靜；西方一指，瓦解冰消；南方一指，南斗作竄；北方一指，北斗潛藏；上方一指，筑著帝釋鼻孔；下方一指，穿過金剛水際；諸人面前一指，成得什麼邊事？良久，卓一下，云：路上指奔鹿，門前打犬兒。
溫州瑞安壽圣僧印禪師。問：如何是法身？
師云：頭長耳小。
僧曰：如何是法身用？
師云：南原耕罷者，牽犢負樵歸。
僧曰：恁麼則三身不分也。
師云：大蟲看水磨。
師云：將心問佛如天遠，以佛求心道轉賒。若遇云門行正令，須教棒下識龍虵。良久，云：具眼者辨取。
師於熙寧十年九月十三日沐浴更衣，留偈云：
倚空靈劍冷光浮，佛祖魔兵一刃收。
帶月吼風歸寶匣，鐵牛驚散曲江頭。
言畢，趺坐而逝。茶毘歛骨，獲舍利五色。
明州大梅山祖鏡禪師，諱法英，姓張氏，本州鄞縣人也。投師出家，十三圓具，威儀清雅，性介不群。博究古今，樂乎述作，學問超卓，見量穎悟。參九峰韶禪師，頓悟宗旨。初住襄陽白馬，次居大梅。判宗留後仲爰一見道契，奏賜椹服、師名。
開堂日，問：徧知已具今成佛，賢宰殷勤請住持。住持即不問，徧知事若何？
師云：舉起分明。
僧曰：恁麼則不惜祖燈長夜照，奉酬明主太平時。
師云：賊是小人。
僧曰：真師子兒，作師子吼。
師云：兩重公案。
問：昔日靈山一會，今朝白馬，是同是別？
師云：分明更舉。僧拍一拍。
師云：作什麼？
僧曰：未審意旨如何？師便打。
僧曰：如何是和尚家風？
師云：猶自口喃喃。
師云：至道無在，豈無在也？至言無窮，豈無窮也？得之則皎若目前，失之則毫厘有隔。是故雖一大藏教，不為多言，一默毘耶，豈曰無語？須知佛祖人天殊非本有，好惡長短亦非本無，直下薦得，猶在半途，遮個事須遇明眼人證據，貧道今日可謂功不浪施，將此舉揚，上祝皇風，情與無情，得無生忍。
上堂云：春山笋蕨正蒙茸，好把黃梁徹曉舂。莫謂西來無此意，祖師渾在鉢盂中。參。
上堂云：祖師不會禪，諸佛不會道，學道與學禪，諸方鬧浩浩。或以玉為塵，或認石為寶，參得一肚皮，特地生煩惱。不煩惱，解會那如入荒草？寄語參禪學道人，頭邊白發年年新，何如來與大梅相共開田博飯吃，一生參學事畢。珍重！
上堂云：末後一句，如藤倚樹；向上一竅，演若失照。細大法門，是何緊要？為君唱個菩薩蠻，也是人間閑曲調。參。
上堂云：三十六旬之始，七十二候之初。末後句則且致，秪如當頭一句又作麼生道？拈拄杖云：歲朝把筆，萬事皆吉，急急如律令。大眾！山僧恁麼提唱，且道還有祖師意也無？良久，云：記得東村黑李四，年年親寫在門前。卓柱杖，下座。
建州定峰曉宣禪師。問：如何是祖師西來意？
師云：云收千岳翠。
僧曰：如何領會？
師云：雨洗百花鮮。
問：學人上來，請師垂示。
師云：江澄秋夜月，風掃曉天霞。
僧曰：一句才聞，流通萬古。
師云：儞作麼生會？僧便喝，師便打。
郢州林溪興教文慶禪師，一日云：六六三十六，東方甲乙木。嘉州大像出關來，陜府鐵牛入西蜀。參。
江陵福昌寺信禪師。問：一花開五葉，如何是第一葉？師提起坐具。
僧曰：云生片片，雨點霏霏。
師云：不痛不知傷。
僧曰：遮個猶是風生雨意，如何是第一葉？師將坐具一，僧拍掌。
師云：一任聝跳。
問：師子未出窟時如何？
師云：更問看。
僧曰：出窟後如何？
師云：齖露齒。
問：達麼橫挑華藏界，維摩掌上未為多。
婺州寶林懷吉真覺禪師。問：德山棒、臨濟喝，未審是同是別？
師云：將諸是衲僧。
僧曰：學人未曉，特伸請益。
師云：不妨刢利。
問：如何是和尚為人句？
師云：有問有答。
僧曰：得聞於未聞也。
師云：聞底事作麼生？
僧曰：六耳不同謀。
師云：也是。
師云：善慧遺風五百年，云黃山色秪依然。而今祖令重行也，一句流通徧大千。大眾且道是什麼句？莫是函蓋乾坤、截斷眾流、隋波逐浪底麼？吽！有甚交涉？自從有佛祖已來，未曾動著，今日不可漏泄真機去也。顧視大眾云：若到諸方，不得錯舉。
信州鵝湖山仁壽德延禪師。問：如何是鵝湖境？
師云：一泓湖水春來淥，數只仙鵝天外歸。
僧曰：如何是境中人？
師云：松聲來客座，山翠上人衣。
師云：眾口咸來發問端，當空一點欲詶難。而今大義重宣也，剔起眉毛覿面看。久立。
廬山萬杉子章禪師。問：道泰不傳天子令，時清盡唱太平歌。如何是太平歌？
師云：云盡日月正，雪消天地春。
僧曰：恁麼則雨灑千峰秀，風動萬年枝。
師云：星江水闊連天碧，五老山橫宇宙寬。
問：師資未相見時如何？
師云：定光金地遙招手，智者江陵暗點頭。
僧曰：見後如何？
師云：父子親其居，尊卑異其位。
洪州資福宗誘禪師，上堂云：唱彌高，和彌寡。九載少林，有口如啞。眨上眉毛，蹉過了也。山僧今日從空放下，為什麼如此？盡法無民。
上堂云：龍泉今日與諸人說些葛藤。良久，云：枝蔓上更生枝蔓。
袁州龍興山居岳禪師。問：師唱誰家曲？宗風嗣阿誰？
師云：自從達磨分流後，萬派都歸是一家。
僧曰：學人未曉，請師直指。
師云：集云峰下四藤條。
筠州黃檗山志因禪師。問：不如坐禪人，一念超佛地。如何是佛地？
師云：舍衛國中。
僧曰：未審意旨如何？
師云：側布黃金。
問：如何是得力句？
師云：腳。
僧曰：學人不會。
師云：一步進一步。
師云：靈鷲峰前，杉松滴翠，云霞影，水石清虛，盡是古來門館，舊日家風，何故道無避寒暑處？良久，云：爭怪得別人？
上堂云：歸根得旨，隨照失宗。東是廚庫，西是僧堂，皆是隨照。歸根得旨一句作麼生道？良久，云：參。
上堂云：四十九年說，恩潤禽魚；十萬程途來，警悟人天。遮二老漢各人好與三十棒，何故？一個說長說短，一個胡言漢語。雖然如是，且放過一著。
福州大中寺德隆禪師，圓具游方，參逸禪師，深悟宗趣。溫公左丞堅請師出世，入室摳衣，徒眾八百。
開堂日，示眾云：摩竭陀國，水泄不通；毘耶離城，親行此令。豎窮三際，橫亘十方，坐斷報化佛頭，畫斷自佗世界。是以如來大師二千年外，乘悲愿力，示現受生，降誕王宮，修行雪嶺，成等正覺，轉大法輪，離文字語言，人心直旨，古今一致，殊途同歸。乃顧左右云：人天交接，賓主歷然。復召大眾：何似生？舉不顧，即差互。擬思量，何劫悟？久立，珍重！
福州白鹿山伸豫禪師。師初開堂日，上首白槌云：法筵龍象眾，當觀第一義。
師云：華岳三峰，黃河九流，還有人於此觀得麼？若此觀得，何假胸題萬字，足步祥蓮，菩提場中，始成正覺？然此事，莫非知方之者，共相證明。晚進初機，有疑請問。
僧問：師登高廣座，乞示少林機。
答云：紅霞穿碧漢，白日遶須彌。
進云：恁麼則人天盡側聆也。
答云：徒勞佇思。
進云：誰知遠煙浪，別有好思量？
答云：閑言語。
僧問：云馭既登於法席，曇華一句請師宣。
答云：金風朝布野，玉露夜垂珠。
進云：恁麼則龍吟霧起，虎嘯風生。
答云：天高難側耳。
進云：若不登樓，焉知海闊？
答云：何曾夢見？
師乃云：問話且止，設使言中辨的，句藏機，意思交馳，并同流浪。何故？吾祖之道，豈其然乎？若是上根作者，獨步丹霄，臨機大用，把住則涓滴不漏，放開乃浪涌千江，踞地全威，壁立千仞，得不英靈自己，荷負宗門？直饒恁麼，未稱衲僧。且道衲僧有甚奇特？良久，云：深秋簾幕千家雨，落日樓臺一笛風。
