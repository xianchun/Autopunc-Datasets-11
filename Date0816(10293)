道由言而顯，言以德而傳，然則有德之言，匪徒取信一時，抑乃傳之後世而無疑焉。恕中禪師謝事瑞巖，閑居太白山庵，以道自娛，蕭然一室，不蓄余長，學屨日填戶外，推之不去也。或得其一言之益，不啻千金之重，又如飲甘露醍醐，心目充潤。蓋其平昔游歷諸大老之門，所聞所見，嘉言善行，心會理融，形之於言，不加藻繪，自然成章。
若叢林之尊宿，儒門之先達，下至閭巷小子，其言善足以勸，其言惡足以誡，使人聞之心開意解，筆之成書，題之曰山庵雜錄。其徒住翠巖玄極頂公，鏤板行世，遠來京師，特以見示。予讀之不忘貴賤，凡可以警勸乎後來者，信意信筆，據實而書之，名曰山庵雜錄。
昔宋有名宿，修所謂羅湖野錄、云臥紀譚，其間所載，大抵激揚第一義諦者為多。若此類，余少壯時所記，今已十忘七八，晚歲僻處海隅，又不能旁詢博采，故多遺失，余頗恨之。蓋言而道，庶為至言，而未嘗言也，外此則越吾分矣。雖然，執吾門遷固之筆者，庶或有可采焉。
慍恕中禪師以虎丘八世孫坐大道場，說法度人，為緇素之所歸依。其二會語，無相居士宋公濂已為之序，而山庵雜錄未有序之者。禪師之大弟子雙林住山玄極頂公、前住南明韜中瑄公，相率求伯衡作之。閱之一再，過謂玄極、韜中曰：昔獲見二會語，輒贊嘆曰：是何其奔注放溢！若千江一源也；是何其震邀迅利！若雷驚電掃也；是何其混融圓滿！不見斧鑿之痕也；是何其絕枝蔓，去町畦！不墮情識之境也。蓋自真乘中流出，視彼東掇西拾以應用者，相去奚啻九萬里也？因其言語，窺其造詣，佛菩薩地位人哉！然而往往為唱提策勵而發，宣闡法要，究竟己事之為務，是以不暇泛及也。
今觀此錄，則朝廷之上，郡邑之間，市井之中，山林之下，其人、其行、其事、其文辭，若善者、富貴者、貧賤者、商賈者、藝術者、屠沽者、農圃者，以至婦人女子，輿隸臧獲，莫不有利益焉。
夫慈云之靉靆也，尺地無不遮蓋；法雨之滂沱也，莖草無不溉沾；日月之東升西降也，無昏衢之不照；霄壤之上覆下載也，無含生之不攝。此錄之作，其心蓋如斯，以大慈悲憫一切眾，多諸方便，巧為道引，使袪逐邪妄，而不昧真智，平等無有異，如此，師之能仁於是乎在矣，真佛菩薩地位人哉！有能於此一覽之頃，超然頓悟，始於不勸懲，而至無所不勸懲；無所不勸懲，而至無勸懲，由正途而入覺地，結習不能使，業識不能縛，是則能體禪師纂錄之心矣。玄極、韜中汲汲焉刊印而流布之，其心亦禪師之心也。於戲！尚可視同尋常隨筆，徒以廣見聞，資游談哉！作是說已，遂書以為序。
