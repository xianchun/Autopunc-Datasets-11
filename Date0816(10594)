末之秋。生无教主之辰，开无决疑之口，是以戒见俱破，喻如活剥生牛。烦恼是非，其疮极大，所以如来拱手，诸佛不治。大圣寂于涅槃，菩萨分形异类。所以久来流浪，只为不遇佛性。浮囊不慎，罗刹索求，名相坟河，漂流生死。是以十方诸佛不救，故知是定死难渡之人。今于释迦遗法之中，忽然还活，如囚得命，荷庆佛性。耆婆无始迷狂，赖值真如妙药。何期无明大夜，忽遇明灯，三毒林中，乃生佛子。贪瞋境里，悉有真如，凡圣人中，乃有法身之佛。如来藏体，与圣齐功，果得菩提，无生不备。故大圣称言：如来藏佛，若悟深而则浅，佛是众生。复不悟浅而则深，众生是佛。斯则冰中见水，谁道此人而言妄语？斯则贪瞋不起，痴即不生。三毒既无，名为解脱。既出贪瞋三界，生老病死何足可倾。境无憎爱可贪，是则名为晏坐。智人断恶修善，道人己过数陈，息道人不善。不轻悔罪，约法性而陈愆，生死危亡，观藏体而除谢，斯则修善。尽圣凡之际，断恶理及因果真如，名超声闻之阶，行越三乘之位。以体收相，则是净土之人，以果收因，是则名为正见佛道。以相收体，是边地之人，废体从缘，故名流转生死。昔三世诸佛，因时修善，悉入佛性道场。凡欲陈愆，则对真如忏谢。则尊行恭敬，夜则明燃心灯，闷则行道遣眠，乏则坐观如来藏佛。谛观法性则无始罪业自亡，目视真如则未来生死永息。一时一念，定胜千劫名相修禅，一念一时，过越恒沙文字持戒。敬生中道，是则得渡因缘，贵圣敬凡，是则名为净身口意而修佛事。学大丈夫之调御，咄提婆之恶心。潜盲观而独存，入圣聚而菟伏。非如来印而不语，非见佛不出头，非得眼不人师，非识根而不授药。次已后，明体学相归，一倍颠倒。所以昔三藏煞罗汉于说戒之夜，由不得盲观入心。牛王目起嫌于兰若比丘，为不忍天鼓。善星解行不救，为不秤实而知，有见由讥，为不依佛慧。是以多闻三藏，有漏学之缠，善星解行超群，返造三涂恶业。未知前人，凡圣得教，就义应然。我既是生盲之人。理须休彼。一人具八大之善，传恶响于三涂，空叹教内文字真如，弃众生佛性，此持文字之戒。不是非于人，不了法性真如，不受人谤毁，故经云教内似得，文外即无，此之谓也。不轻菩萨勤三业于众生，三藏之留栖勤学于经论，教非邪错，取者有及有过，文义相乖，令勤学而无益。以体收相，故是有解丈夫，废体从缘，故非君子揽矣。所以智人则圣，遇像凡诈智师，贤求愚弟。慧广令智退，所谓善星。解多令心盲，谓之三藏。故经言：宁当少闻，多解义味。千金买药，不愈微风。贱价之医，能除满病。牛王精勤求佛，返受罗刹之身，贫女无求，倒生天上。斯等三人，为解多慧广，返惑真如。语闹辞繁，失众生佛性。终归悟理，少解如闻，不藉广知，轨在用之无失。若人起教，拟策末世凡夫，我若不顺不行三业，即同前斗诤。是以生盲之观，非法忍而常为，应圣感机，非眼开而须作。法身之观，以体收相而安心，菩萨大慈，于爱憎而平等。普亲之观，况别生养而知恩，不净无常，去爱慢而除舍。拭尘巾观，则不轻而敬四生，惭愧之衣，非成佛而披着。以圣摄凡悔过，则恶名不到三涂。以体收相而归依，则美名流于净土。舒则圣凡周流万像，卷则凡圣一味一如。文有凡圣二名，义无圣凡别体。时差别故，因果异名，证有先后差殊，则立圣凡二字。所以身不证者，只为迷故成凡，会理有无解故，所以称之为圣。何期一池之水，妄立八字之名，一味真如，分居十一之位。是以诸佛观生若己，则谦下于漏徒，菩萨观己若生，则恭卑于仆礼，香涂刀斫，会理无怨。解节身技，达迷能忍。所以舍身属彼，弃我所而事之。此性诸佛所师，不可轻也。捻香燃火，礼空里之如来。地上真如，信凡心而谤骂。空中无佛，尚尽身命而归依，眼见佛性容圣，返生轻害。素纸竹帛，犹合掌南无，前境真如，全无敬意。因文敬义，义则是众生，因义敬文，文则是经卷。因文敬义，因义敬文，文义相从，岂非是理？将刀斫影，岂可关身？只是识字读经，何关罪事？若言文字是道，不见广解者不堕三涂，复唱三藏解知，不见无免煞圣人之罪。斯等不敬众生佛性，唯学教内文字真如，复轻圣内之凡，又慢凡中之圣。谓名文是道，慢得定之人，信口是非，贱敬众生之行。故经云：增上慢人。此之谓也。不专论诵，舍教内文字真如。口叹身恭，敬众生佛性，当根秤理，空悟偈言，临欲终时，更增受命。其罪灭已，显过消除，三毒既亡，六根清净。今当作佛，号曰释迦。以果收因，即不轻是也。增上慢众，千劫阿鼻。历代经传，岂虚谈也。先师既尔，弟子应然。步涉师踪，则如旧迹。若愚学即不及，若慧学即太过。得及不过，谓真学也。是以不轻煞智慧之贼，存福行而恭勤，叹三性而赞言，汝当作佛。诵一十九字，故曰少闻。以体收相，而妄心是名多解，多闻三藏，经说无知少解。不轻今称天人师佛，随文取义，相执是非，学与根差，反增生死。故佛言，如返人得兵，劫火遇风灾，此之谓也。是以圣人常住，以无明为宗，六道死生，以是非为本。大丈夫辞怨亲于平等，别生死于自他，防刃刀息于地唇，断是非于憎爱。呵五阴，净六根，咄瞋痴，离于心腑，远诸见于无知，积菩提于无我，谓解脱之丈夫，故曰出缠之大士。又非破漏之才，故曰全贤之像。上来盲应佛性，敢肆果毅之录，所见愚情，寄于尺纸。且自悦心腑，以慰愁怀，迷闷之时，暂将荣殆。斯喻群盲摸像，言似杵臼之箕。唱色晖红，则有雪轲之异。故知此性叵测，惟大圣稽古得知；法性深邃幽玄，非凡情陈而穷晓。其言寡碎，不堪悟人，信自愚情，撰之成韵。请明知解者，愿勿哂之。有智贤等，乞不嗤笑？唯愿改定，去伪留真。但某虽是蓬夫，不讳簸扬之恶。纵生贫贱，志存松竹之心。亦有见贤思齐之，亦慕智人思愆。
又明如来藏观明所行方法。如来藏观者，于内有三。一者明所观境界。二者明能观之心。三者明顿入一乘，顿出生死。
第一所观境界者，于内有二。一者明缘体义同。二者明见之方法及不见所由。缘体义者，何故名缘。缘者有其二种。一者相，二者行。相缘者，即佛众生六道相殊，尘沙差别，未论体有，故曰名缘。所言行者，即如佛，约缘起行，所行缘行，或六弊一乘，善恶邪正，大小浅深，苦空常乐，如是诸行及以名相，并约缘生，故曰名缘。体者，即因、佛性、本觉、真如。能与法界作依持建立，故言为体。云何名为缘体义即者，即真如佛性体起成缘，缘即是体，故言为即。出生义同者，诸佛、菩萨、声闻、缘觉、一切圣人，皆悉出于火宅之原，离于生死之际，故言为出。义同者，三世诸佛，悉同有尘沙万行，一一行德，皆尽虚空遍法界，悉从真如性中流出，不离真如，有斯万德，故言名同。同者凡圣不二，即者缘体不殊。但以体章名，故言同即。
第二见之方法者，即涅槃经说：对非佛性，说名佛性，非佛性者，即土木瓦砖，离此无情之物，悉名佛性。又言：众生者，即是佛性，何以故，若离众生，无处可得阿耨多罗三藐三菩提。故复言：未得成佛以还，悉名佛性。以此来验，故知，真如佛性，体起成缘，缘即是体，故言可见。又如宝性论说：依此妙法身，出生于三宝。即知，三宝众生，皆从真如性中流出，皆用真如以为根本。真如佛性即是妙法身。因此真如佛性，约缘依持，始有此三宝众生，故道：依此妙法身，出于三宝。不出生者，是即真如佛性是能生，佛僧众生是所生。能生是体，所生是相。因真如佛性能生体，始有佛僧众生所生相。既知，真如佛性，约缘能作三宝众生，故知，三宝众生即是佛性。既是佛性，理然可见。亦如起信论文说：依真如，有生灭觉不觉。真如者即是六道名相。真如既是佛性。性体之中，合通一切万法。既合万法，即能约缘依持染净。真如既也依持染净，染净即是尘沙差别，差即六道，六道即是名相。名相即是生灭。既知依于真如有斯生灭。故知，生灭即是真如。既是真如，何以故不见。觉不觉者，觉有三种。一者本觉，二者始觉，三者了觉。言本觉者，即是真如佛性。自性清净，本识之中觉性分明，在缠未出，故言本觉。始觉者，即是行也。觉恶能断，觉善能修，断恶修善，故名为觉。初发心故名始觉。又始觉者，觉有二种。一觉理，二者觉量。言理者，正觉真如佛性，于染净二业力能双持，妄法所缠体不缺坏，净法滋勋亦不增异故体恒如，不缺坏故性常定。既晓真境，照理不亏，见性常恒，故言觉理。言觉量者，于内有二。一明觉能成因，即苦空常乐是。二明觉所成果，即三身果德是。所以因果双照，理量俱明，昏闇初开，故言始觉。言了觉者，即是行因感果，四德俱圆，诸惑皆妄，三祇德满，于所行法，晓达无穷，照理明彻，故言了觉。言不觉者，即是无明翳覆真如，约缘起妄，染诸倒惑，迷情尘厚，滞隐缠染，睡识未明，故言不觉。不觉者即是无明。本觉者即名自性住。始觉者即是引出。了觉者即名至德。自性住即名本性。引出者即名行性。至德者即名果性。始了二德即名佛僧，体与无明即是众生。以此理推，即知，真如佛性约缘依持善恶二业，善恶二业即名觉不觉。若觉即名僧，不觉即是众生。以是义故，故知，佛僧众生即是佛性。既是佛性，故云可见。又如涅槃经三十二卷过半后说：五阴者即佛性。故知，色受想行及诸识等行住转动所造施为悉名佛性，故言可见。复言：六识者即是佛性。以此文验故知，真如佛性，体起成缘，依持染净，举体皆是，故言可见。又如胜鬘经说：识及心法智，不种众苦涅槃因。即是废缘证体，故德道非。唯有如来藏法，即是性体。种众苦即是恶阴及恶六识。能厌苦乐求涅槃即是善阴识等及六度一乘三乘苦空常乐，如是诸行，俱名厌苦善性。故言：唯有如来藏法，种众苦，及能厌苦乐求涅槃。以此理推，故知，真如佛性，体起成缘，于染净二业力能双持，湿润生长六道果报凡圣二众，亦复如是。既知，前境佛僧众生尽是佛性，不离真如有斯名相，不离名相别更真如。即是名相即妄，是真如正相，真如俱因俱果。所以真如佛性显现分明，约境对缘，岂容藏隐？由不隐故，性相常恒，以常恒故，故言可见。如涅槃经说：是人虽信佛法僧宝，不信三宝同一性相，是名为信不具足。又言：三宝性相常恒。亦同是例。如胜鬘经复道：生死者依如来藏故说生死，本际不可知。所以得知，离生死外无别真如，离真如外无别生死，故知生死真如即是一体，既同一体，理然可见。行者若悟斯理，无妄不真闇识总融，何邪不正，性智一起，相见摧亡，无始缠迷一时解散。引文证者如占察经下卷内说：初发心凡夫，学大乘者，作一实谛观。复道：善根微少，凡夫恐真如难见，息心不学，地藏菩萨劝进学人称名继念得见法身，即是真如，真如即是一实谛观。以此推验，即知，凡夫得见真如佛性。如起信论文道：凡夫得真如，于后既见十种利益。故知，凡夫得见真如。又涅槃中直心内说：若见众生有少善事，即赞叹之。以此文验，故知，真如佛性体起成缘，缘还即体，故言可见。不见所由者，不知真如佛性体起成缘缘即体故，所以不见。又废缘谈体名为不见，以果对因亦名不见。又言不见者，唯有成佛果性，金刚后心非佛不了，凡夫位分理然不见。不见者对体以章名，可见者约缘而立称，见与不见俱有道理，不得于间辨相违也。
第二能观之心者，亦有二种。一明入观方法，二明照性起行宽狭长短。入观方法者，于内有二。一明摄念方便。二明善境界了了分明，知入不入相。摄念方便者，须知，若不摄念，学诸观行，无由可成。云何摄念。初始学观，先须摄诸妄念，令心停住，故知，妄念本来无实性，实性净心中本无虚妄。动情既谢，息妄归真，缘妄不生，故云摄念。妄情既灭，唯有真心。复须引此真心，入于真境，善入境界分明了了，知入不入。观前境界唯是真如，引此真心常令入观，观智一起，相境摧亡，真心不返，故言善住。行立坐卧，心境相随，刹那生灭，故念不移，所以名相不起，妄相不生，真心一发，尘境不行，恒定不乱，故言了了分明。一日一夜分为十，分明时检验自心为当在观为不在观。若心在，即自知入，若不在观，即知不入。如是校量，即自知已当已不当。若心不在观随神妄境，十分五分一不相应，若逢违顺还复贪嫌，以此量之，明知，观心不立。心不立故，故言不入。若也不入，即知，是佛性外浪，行人即自知是佛性，不救众生，佛道如是之人虽存，日夜并是偷地，而行虽受饮食，恒为盗食，行住卧悉是非仪，运手动足皆名是贼法。若食信施一口饮食，百生万劫，割切身实，偿其施主。上来虽复文多不同，但以文势相连，其不皆明入观方法。
第二明照性起行宽狭长短者，于中有二。一者起心宽狭，二者明引心令深。起心宽狭者，谓行者等但见前境一个身真，即见前际微尘数身悉是佛性。何以故。体无别故。若见一个身真，即见真如佛性佛横遍十方竖通凡圣。以此理推，即知，性行两心是宽非狭。二明引心令深者，诸行者等好自思量形像佛表真身，作见即不敢生轻，况复真如佛性。尘沙功德，体性满足，不少一分一毫，云何于上生轻也。引事比校如其浅深，如似象王。被他箭射，由故见善，乃至毕竟发心不改，如来藏观亦复如是。被打被骂，以死为期，不退者，始名为深。初时虽复布心入观，后逢违顺，便复起心贪嫌，明知，观心不立。又与六相应者是名为深。
第三顿入一乘，顿出生死者，但见真如佛性境了了分明，观智一起，倒识不行，前后通用，不假翻回，尘沙万境理体同一，以同一故，故言一乘。性智一起，更无后心，迷惑不返，故言顿入。如占察经说：地藏菩萨言，若能作此真观者，速疾得入菩萨种性。既入种性，名顿入一乘。初发心时，便成正觉，即能开解，亦同是例。出生死者，三慧起心，照达真缘，望情顿谢，诸恶摧亡，倒识偏心，永息不行，即名顿出生死。如胜鬘经说：舍身命财，尽生死后际等身。但知，真如佛性，起心照境，身命不惜，所为所作悉是出生死业。所观之境唯见真如，能学之心三业俱尽，境真如故，即名顿入一乘。俱尽故复名顿出生死。上来所制，未敢指南。若有智者，愿知定之。
又明法身观。第一法身观，略有二种。第一就体以明法身。第二法身观者约缘以明法身。体法身者，即是真如佛性体湛然，自性清净，非缘修作，在因不少，至果不多，在染不减，处净不增。本识净心从本已来，体无有二，无去无来，非生非灭，动散常恒不增。本识净变，圆满十方，究竟一相，自性清净，本来性尔，诸惑容尘，所不能染，尘沙清净，自性湛然，性体常恒，非缘情异，恒沙诸德，自体满足，故名体法。
第二约缘辨法身，复有二种。一凡，一圣。一法身者，即真如佛性约缘住转，恒沙品类方得成立，行因报缘无自体依正真如。既法身以体收缘故，以体起是缘，缘即是体。何名为法身者，体变是妄。何故佛性是真非妄。佛者是因果俱真，性则是因果俱谈，故名佛性。举因谈果，果非妄，以因果俱真，故因真，故果真。不见真因，生妄果，以体摄于缘，凡圣同一，相体外见相缘各殊，本外见未，体不相，体相即约缘，因果即缘而受称，就就事而立名因果，别论出体。如宝性论云：一切众生界不离诸佛智，以彼净无垢性体不二故，依一切诸佛平等性法身，知一切众生皆有如来藏。以此文验，故知法界众生即是法身佛。何以故，因果虽殊，体无别故。真如佛性既是法身，能成体用。用起成缘，所行缘相，生灭不生灭，觉了诸行等，悉是法身所成用。以体收缘，莫问名之与相，解与行等法界参罗俱名一法，诸行者等，若悟此理，见一真如身，即见法身横遍十方竖通三世，但见现在身真，即见前际微尘数劫一一劫中微尘数身悉是法身，虽可约缘流转不住，法身之体离生灭故，但见现在身真即见后际佛地，以还悉是法体。所以故，自性法身，约业持业，流转不住，倒于后际，所以得知。六根聚经第二卷说明，真如佛性法身为烦恼薰染随缘起妄。经文道：但从无始世来，与无明心俱，痴闇因缘，薰习力故，现妄境界，以依妄境界薰习缘故，起于妄想，应心计我，我所造集诸业，受生死苦，说彼法身名为众生，若是众生中法身，薰习而有力者，烦恼渐薄能厌世间，求涅槃道，信归一实，修六波罗蜜等一切菩提分法，名为菩萨，乃至修行，一切满足，究竟得离无明睡者，转名为佛。当知，如是众生菩萨佛等，但依世间假名言说，故有差殊，而法身之体毕竟平等，无有异相。如此文验，故知，前际尘沙品类悉是法身。
报身者，一一身上，行因感果，故名报身。又法报两身同异义者，同则缘体不二，异则各有差殊，不异者报身即是法身。何以故。体起成缘，缘即是体，本来无别，未有体外无明别即。起信论云：始觉之义还同本觉。故知，报即法，法即报。报者即本识净心约缘依持染净等业，故知，性非独立。本缘成报，即起信论云：以有本觉，说名始觉。亦如胜鬘经说，以有如来藏故，说生死，本际不可知。亦同是例。以有自性法身，乃至成三身，亦同一种。以此来验，故知外无别缘。体即缘，法外无别报。法即报，报即法，非一以成法，即非二以成二。报即法，非一故，缘体恒不同。非二故，法无两别不同，得立法报名。不异故，复得成一义。
第二就体以明报应。报应法身者，过去诸佛行因克果名之为报，体寂然名之为法，对生就用名之为应。即此应身名为报身。何以故。体无别故。即知，应身即报身故。故知，诸佛为度众生，于一念中分身百亿，横遍法界，竖通凡圣，作一切身尽。何以故得知。如宝云经说：如来九种无穷无尽功德，一一功德皆道尽虚空遍法界。故知，法身遍周法界。二如涅槃经说：诸佛度众生，随类化之，众生之类有形无形，天地虚空，悉皆充满。明知，诸佛法身遍满虚空尽众生界，一佛既尔，一切同名异名皆亦如是。经文道：佛身者即法身是也。故知，诸佛法身无量无边，不可穷尽。报身者，佛于过去三大阿僧祇行法界因，今还感得法界果。训先所求，故名为报。诸行者等，好自思量，从无始已来，恒在一切诸佛境界，不觉不知。心不知故，于尔许诸佛法身所，于佛身上佛心中佛眼里，具造一切十恶五逆诽谤毁呰呵责打骂剥皮割肉饮血啖髓，一一恶法悉皆具造由如虚空大地等，至于今日未曾一悟。次论生死。没烦恼河，如斯恶业炽然，更造不休不息，思寻是已，切痛悲伤，更造诸恶，不可具说。诸行者等，好须作意，此当来世甚当可畏。自今以去，既得悟斯真境，斯等诸恶即须顿息，三慧照里，称境修行，累劫三祇，于斯顿废身口意业，与死为期，不证菩提，终无退转。希同雪山之士誓愿，等彼论勤修过四句，始是报佛慈恩。
又明法身同异义。若将果望体谈，应报俱名法。若将短因就长因，法应俱名报。若以长因就短因，法报俱名应。同则三身体。何以故。体无别故。异则各有差殊。何以故。对生就用，因果不同故。体一故。应报法中，生各别故。因果缘中，出因缘出果故。法界得成应成不二故。法身义复立，同者就体以章名。异者对座而受称，故名为异。
又明三种法身同异义。性法身就体明。缘法身约报论。果法身出缘说。明体故因果非约缘法报即论果故出凡识体一故调然别法报即同而异体真非始了法报果非因因果体全别是故名为异同者体真即缘果。何以故。即起信论文云道：以有本觉，觉圆时转名为佛，缘报即是二德。何以故，还彼论文道：始觉之义，还同本觉及了觉。故果法即体。何以故。即宝性论文说：真如性体，遍通三处，乃至究竟，三时不变。亦同是例缘行融之有异果，体则因果双持，称理而谈，则原来不异，故名为同。亦如六根聚经说平等法身义。经文道：真如佛性，自性清净，约体不少，入缘不多。不少故众生体不异。法身体故，故说众生即法身。不多故，果异，体不异，于同体故，故说法身即众生。复道：如是众生菩提佛等，但依世间假名言说故有差殊，而法身之体毕竟平等。以此文验，故知，佛僧众生体相因果俱同一体故因法身。诸佛法身遍三界，如圣眼满虚空，恒在佛心佛眼里众生造罪几千里。
又明心寂观其体寂者，即真如佛性自性清净，体无尘秽，本来虚寂。虽居惑，不以惑能惑。虽处净缘，不假净而能净。所以真如佛性，体性如如，自性寂然，常恒不变。虽复至于三处，其体湛然。在凡圣四六之中，性无增减。在净则名离垢。处秽则名性净。性净故，染非能染。离垢处秽则名性净。性净故，染非染。离垢故，秽非无。非无能秽。染非染故，性常恒秽。非秽故，体恒净。体恒净故，知在众生不少，至诸佛不多。但以体收六趣四生，即恒不变，故理无尘。以尘无故，故言体寂。所以知之，不染浪缘，性体之中，空无妄业，性非染业，故曰无尘，举理妄缘，故云体寂。其心寂者，则内兴三慧，外达真缘，照理除迷，真兴妄谢，观智一起，妄相摧亡，倒识不行，故言心寂。体寂者，即是其可。心寂者，即是其能。由体寂故，则外有真缘。由心寂故，则内兴正智。外净故尘境摧亡，内静故妄心谢灭。妄心谢故，故言心寂。尘境灭故，故言体寂。体寂者，无属惠也。心寂者，即无属定也。
录文完。