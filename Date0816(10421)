南北無知己，東西信有緣。祖師言不識，真宰理方宣。
性海寬長滿，心華靜後圓。定山三徑艸，誰為掃寒煙？
白云漫世界，清露滴咸秦。滄海幾回變？衲僧把要津。
你少我老。相逢陌路各西東。
生死交謝。
絕人往還。明月堂前匝地風。
我門昌盛。
半滿藏兮一絡索，子細看來特地錯。
東村王老打張三，兩個善神齊發惡。
休發惡，寒猿昨夜繞窗啼，白鳥今朝上虛閣。
溪月同觀影異圓，嶺云重鏁故山關。烏雞帶月啼天曉，芻狗銜華吠斗寒。
徑直斫開離卻易，迂回顧鑒入應難。龍川露滴層峰外，紅日圓暉北上看。
打破虛空不用鎚，門頭何假更安錐？從他勝有張良計，不勘還須失利歸。
第一句，無邊大火聚，擬議早身灰，誰敢當頭覷？
第二句，龍蟠并虎踞，更問毘耶離，已落他路布。
第三句，脫卻娘生袴，直下便承當，鐵山橫在路。
第一訣，袖三斤鐵，忽遇病維摩，拈起驀頭楔。
第二訣，六月漫天雪，無處避炎蒸，渾身冷如鐵。
第三訣，八字無兩人，胡僧笑點頭，眼中重著屑。
洞下門庭理事全，白云巖下莫安眠。
縱饒枯木生華去，送出荒郊不直錢。
夢幻年光過耳順，茆庵艸座頗相宜。日高一鉢和羅飯，禪道是非都不知。
不知猶作不知解，解在功成百鳥奔。欲絁銜華個中意，江心明月嶺頭云。
赫日光中誰不了？底事堂堂入荒艸。擔簦負笈苦勞神，從門入者非家寶。
演宗乘，提祖教，千年枯骨何堪齩？南北東西歸去來，拈得鼻孔失卻口。
予有一道，千圣不到，北走南奔，相頭買帽。是何之道？云橫碧嶠。
予有一辯，風生岳面，舉目千差，知君不薦。是何之辯？僧堂佛殿。
予有一說，善知時節，若人會得，眼漆屑。是何之說？春寒秋熱。
予有一劍，寒光若練，虎嘯風生，飛霞走電。是何之劍？灰頭土面。
予有一機，圣凡豈知？拈卻鼻孔，舉起須彌。是何之機？淵明皺眉。
蓮華峰色撐寥沈，中有高人眠歲月。勞勞塵慮不經心，凜凜寒姿天欲雪。腰間佩文殊逼佛劍，手中握龍猛金膏筆，又不肯掃蕩妖氛，又不肯點化頑石。殷勤問師，住山得幾秋？報我百年只是三萬六千日。
剎剎塵塵處處談，不勞彈子善財參。空生也解通消息，華雨巖前鳥不銜。
日炙風吹艸亂埋，觸他毒氣又還乖。暗地忽然開死口，長安依舊絕人來。
死中得活是非常，密用他家別是長。半夜髑髏吟一曲，冰河紅焰卻清涼。
不是宮商調，誰人和一場？伯牙何所措？此曲舊來長。
一法元無萬法空，個中那許悟圓通。將謂少林消息斷，桃華依舊笑春風。
情塵我自出，安用世人知？月好還邀客，華開亦詠詩。
訓徒朝有則，鏈句夜忘疲。頗似區區者，剛然不識伊。
物理詎可忽？逢時各解鳴。亂蛙迎雨急，孤狖帶霜清。
歷歷何先後？寥寥異性情。汨羅嫌醉者，病在不分明。
無華可獻見牛頭，靄靄聲光數百秋。今日龍門庵老，依前獨坐冷颼颼。
水月以喻兮古來已多，我今不然兮所陳伊何？
百尺竿頭曾進步，溪橋一踏沒山河。
固不游方兮何游之有？玄沙保壽兮師與其偶。
鴈峰之東兮洣川之口，三十三秋兮大師子孔。
舒兮卷兮已而矣，依前空瀉洣川水。
九江相去幾千里，父有重牙子無齒。
謾勞提耳一爐香，微煙旋逐松風起。
云外青山萬萬重，有誰千里暗相通？明時簸弄乾坤者，盡握靈虵在手中。
無限栗蓬吞已了，百千圈子透難窮。有時共入洪波，盡日漫天是黑風。
拈將楖栗路縱橫，大地清風颯颯生。北斗柄斜輕撥轉，大唐人眼直須盲。
憶昔相將決死生，死生難決蓋生盲。也知不負歸根處，到了還從舊路行。
舉手抹太虛，光明能燦爛。赤腳上刀梯，縵縵縵縵縵。
石女呵呵笑，東君信已通。羽毛爭叫噪，華木競青紅。
樵唱深云，農耕驟雨中。祖師門下客，特地問家風。
出家冬景致，何處不光輝？大地冰凌合，漫天雨雪飛。
松間戴笠去，林下拾薪歸。盛爇爐中火，通宵即當衣。
隨分度朝晡，客來何所須？點茶收卻盞，行飯展開盂。
暑熱同搖扇，天寒對擁爐。等閑相借問，還識老僧無？
林下無余事，高眠足矌懷。舀將鍋粥，抽出竈中柴。
坐久慵移榻，人來揖上堦。門前千萬仞，誰肯度懸崖？
卓錫孤峰頂，門前滑似苔。豐干騎虎去，拾得趁牛來。
倏忽風云合，逡巡境象開。相逢語何事？搖手任人猜。
床是柴棚席是茅，枕頭葛恒半中凹。霜天索寬人投宿，睡到天明手腳交。
巖縫迸開云片片，半籠幽石半從龍。為霖普潤焦枯後，卻入蘿煙第一重。
幽幽寒角發孤城，十里山頭漸杳冥。一種是聲無限意，有堪聽與不堪聽。
維摩不默不良久，打破玄關沒窠臼。堪嗟幾個杜波斯，問著癡癡不問綠水紅桃華，前街後巷走百余遭，張三也識我，李四也識我。識我不識我，兩個拳頭那個大？兩個之中一個大，曾把虛空一破，摩挲令教卻恁麼，拈取須彌枕頭臥。
醒也街走，醉也街走，無錢買酒乞來噇，昏昏怛怛，忘前失後。張開兩眼見北斗，拈得斗柄酌海水，望空直拔瀉入口。誤呷火龍歸五臟，日午夜半大哮吼，隨我來，隨我來，與你安身法，上竿子打筋斗。
楊子江頭浪最深，行人到此盡沈吟。他時若到無波處，還似有波時用心。
金斝又聞泛，玉山還報頹。莫教更漏促，趁取月明回。一六二六，其事已足；一九二九，我要吃酒。長伸兩腳眠，一寤起來，天地還依舊。
癡兀兀，兀兀癡，落華流水自依依，酒飽摩挲個肚皮，儂家元是林公兒。
貴買朱砂畫月，筭來枉用工夫。醉臥綠楊陰下，起來強說真如。
泥人再三叮囑，莫教失卻衣珠。
門前綠樹無啼鳥，庭下蒼苔有落華，聊與東風論個事，十分春色屬誰家？
秋至山寒水冷，春來柳綠桃紅。一點動隨萬變，江村煙雨蒙蒙。
有不有，空不空，笊籬撈取西北風。
生在閻浮世界，人情幾多愛惡，只要吃個酒子，所以倒街臥路。
死後卻產娑婆，不愿超生凈土。何以故？西方凈土且無酒酤。
頭上安頭，如何得休？殺佛殺祖，方得按堵。
北郁單越，西瞿耶尼，事同一家，吃飯著衣。
向上一路，千圣眨眼。韓信打關，張良燒棧。
去日撒手去，來時無與階。若將來去會，一似不曾齋。
奪得胡兒馬便休，休嗟李廣不封侯。分明射得南山虎，子細看來是石頭。
昨夜三更狗吠雪，東家閉門推出月。是渠覺海性澄圓，衲子殺人須見血。
多年破衲不勝針，一曲胡笳無古今。往日聞韶獨忘味，守株人在月西沈。
西瞿耶尼開靜，北郁單越受粥。慧林也唱云門曲，去年臘月二十六。
即邪是正，即藥是病。乞水指井，乞飯與甑。
殺人如麻，出邪命定。尸羅清凈而八萬四千清凈，是謂毘盧遮那正法眼藏。
以平等印封之，以僧伽梨蒙之，無心者來，彈指門開。
圣凡不盡，金鏁生苔，丹青回互，南北莫露，影落千江，誰知月處？
道是魯直亦得，道不是魯直亦得，是與不是且置，且道喚那個作魯直？
若是斬釘截鐵一句，藏頭白，海頭黑。