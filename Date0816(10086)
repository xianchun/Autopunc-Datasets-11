紀歸命三界尊，廣開微密藏，如說修行眾，惟愿齊加被！
佑我紀斯聞，清凈離倒妄，見聞隨喜者，悉發菩提心。
盡此形與壽，咸生安樂國。普及情無情，同圓成實性。
吾人無論受持讀誦何經，須先解佛經通義。凡稱經者，皆為佛所說、所印可之法。佛為法王，心亦為法王：佛明證自心，故成就真凈；眾生迷昧自心，故流轉生死。然則吾人發心學佛，首當發明自心。欲讀誦佛經，尤當先決定自心。自心維何？人人本有之寂常靈覺是也；亦曰佛性，亦號真心。此真心本然清凈，在圣不增，在凡不缺，其大無外，其小無內，豎窮三際，橫遍十方，無時不在，無物不然者也。無如眾生無始來為無明習氣所染，六塵緣影萬念紛馳，便不識此法中王矣。今以勝緣，得與大眾聚會一堂，開演此維摩詰所說不可思議解脫經，故亦於未講之前，愿人人審觀自心，先發四種決定之心。云何為四？一、真實心：真者，無偽義，實者，不虛義；無偽，非矯揉造作，不虛，非生滅去來，合之即是直心。經云直心是道場，即是此意。二、向上心：人雖具有直心而不向上，借以為惡，反沽直名，世所恒有。今當本此直心，正念真如，專以修積諸佛阿耨多羅三藐三菩提法。三、慈悲心：世間亦有自了漢，只求自己解脫生死之累、煩惱之苦，不顧他人。於財、於法皆慳吝不舍，視彼貧窮、下賤、無威力之人，漠不相關，翻笑自作自受，似此亦非佛道。今則我輩發心自利，還須利他，時行布施，不住於相。四、方便心：惟此心最難，難在方便，以隨方便利於人，即隨處未必便利於己也。發此心時，便當滅除人、我二相，見得利人還是利己，我原與人同一法性故。如一世界之所有眾生，與我一身之五官、百骸痛癢同具，未忍舍離，須盡力救治。諸君四心具備，自能受持、讀誦此維摩詰所說不可思議解脫經，并能受持、讀誦佛說一切之經。
釋今講此經，且將釋尊與凈名大士等所以說此經之用意，先為一論。案諸家講經者，在講經文以前，皆有一番提綱振領之說，用以貫攝全經，評判群說。在天臺宗謂之五重玄義，如所謂：名、體、宗、用、教是也。嘉祥亦名玄義，其詳未究。在清涼宗先開十門，謂之懸談，第九總釋名題，第十別解文義，上之八門則皆文前總論。然圓覺疏鈔、彌陀疏鈔等皆取則華嚴懸談者，顧前之八門往往有開合增減之殊，雖意義全同，文或微異焉，要以華嚴懸談所開十門為正，今不事詳論也。真言宗之分十住心，則傳以黜陟諸宗者，余未全睹，不能猝斷。在慈恩宗則依成唯識論述記，分為五門：一、辨時機；二、論宗體；三、藏乘所說；四、說教年主；五、判釋本文也。雖建言互殊而大致還相通貫，廣為評騭，讓之異時。今意以為既未將所講之經文講明，先說體、宗、用、教多言，在說者縱言言不離經旨，并非隨意牽混涂傅，但聽者或不免為之茫無端緒，故茲一概無取。然古德若智者大師所以在文句前廣談玄義者，蓋大有故。
一、彼時佛法興盛，經內文義靡不了了，轉因講者各成宗尚，非但欲明經義，尤欲知講者對於此經意旨之所在，故當先有以貫攝全經也。二、彼時聽者，不唯了於經義，且多有嘗專精於其經者，先有對於此經主觀上之宗旨，將以校其異同而為決擇。非然者，彼將謂講者不明宗旨，舍之不聽，故當先有以評判群說也。三、如來說法，有隨自意語者，有隨他意語者，古人先出玄義，廣作懸談，將以楷定千古，非必問一時聽者之能受與否；但欲將所得於經之義旨，盡量發揮，令聽者自表同情耳。後人講經，既無如上所說緣故，必依照古人之陳說翻誦一過，殆亦靈峰所謂執死方醫變癥者歟！故今所有宗體、教相、功用等義，可隨文點出之，或結顯經終耳。唯佛菩薩所以說此經之來意，則當先一探察，此在華嚴懸談即所謂教起因緣也。
紀明佛說此經來意，引天臺宗名、體、宗、用、教五重玄義。名，為名言，名立義彰。體，為法體，平等真如。宗，為宗旨，因明果顯。用，為功用，釋疑生信。教，為教相：化儀四，化法四。此宗智者大師，廣疏七卷為二十卷。嘉祥宗，亦名三論宗。清涼宗，亦名華嚴宗。懸談計四十卷；清涼疏鈔為十門懸談正鵠。本經判釋，等天臺、清涼二宗之九、十耳。所謂教起因緣，約分五類：一、應說法；二、本行心；三、眾生機；四、教根本；五、顯果德。
釋大涅盤經謂：生生不可說，生不生不可說，不生生不可說，不生不生亦不可說，以有因緣故可得說。在大智度論謂：依四悉檀因緣故，如來說法。梵語悉檀，古無定翻：或翻宗、成；或翻遍施；或翻為墨、為印、為實；或翻成就究竟；或同嗢陀南義翻為集施，謂集正法義，施有緣眾也。今以意會之，即說法之宗旨耳。所謂四悉檀者，茲出其例如下：
紀引大涅盤經生生不可說六句，意謂說不過一偏，不得法性之全體，以有對待，不符法體絕待故；能離言說相，便不入思量分別。法施之因緣，謂集合正法，布施有緣，佛出世故。
釋一、普為世界悉檀：隨俗常化義，適應一時、一地眾同分心理義，使陷溺習俗者咸得驚醒義，使聞見歡喜者發生信心義，為說世界正因緣義。二、各為人生悉檀：隨機異說義，引發各人各種不同類善根義，使隨其所處之地位各成進修義，使信解修行者增長福德義，為說人生正因緣義。三、藥病對治悉檀：破惡義，遠離世間義，斷除煩惱義，止息分別義。四、顯第一義悉檀：入理義，契證法性義，成就菩提義，圓滿寂靜義。
紀一、普為世界悉檀中，適應一時、一地眾同分心理句：如三千大千、娑婆、中國、北京，及現在之北京，各有此眾同分心理也。二、各為人生悉檀中，又名眾生悉檀，引發各人各種不同類善根句：如教育之分級法。三、藥病對治悉檀中，破惡義句：惡有淺深不同，必破無明乃為究竟。遠離世間義句：世間惱熱難安，必遠離，乃清涼自在。四、顯第一義悉檀中，入理義二句：顯非尋常人情所能測者，即前三種悉檀皆在在入理，所顯唯第一義諦，不會、不識，悟到法身即是。總之，諸佛菩薩取己身與一切眾生皆同等真如法性，顯此同等大悲而為說此四悉檀也。
釋今按釋尊與凈名等所以說此經者，四重悉檀皆有，據其尤勝之相，則在第三、第四悉檀。茲分述如下：
一、自佛華嚴以來，雖廣說大小乘諸法，要皆明從初發心以至究竟三乘圣果之方法。雖無量壽佛經、悲華經等，亦嘗帶明阿彌陀佛、釋迦牟尼佛等因地修取凈土及悲愿垂化穢土之方法，而未有專說如何修取凈妙國土之法者。至阿彌陀經等求生西方極樂凈土之法，譬如居殷都者，傳說周文王治西岐，如何政修俗美，善能養老，使伯夷、叔齊聞風而向往。然未明文王如何致西岐於隆治之道，且未明人人皆可為文王及處處皆可致隆治之道，故未能令聞者不待文王而亦興起，從惡濁之世以轉為清泰之界。是以余經所說修三乘圣果及往生凈土之方法，皆偏重救度人生及人生自度，而鮮救度世界、世界共度之義。於是，佛威神故，寶積獻蓋，炳現十方諸佛凈土，引起樂欲，與五百長者子發心共求修取凈土之法。佛為說修凈土之行，首明須隨所化眾生而取佛土，即是圣人無常心，以眾人之心為心，明世界實由眾人心造也。世界正因緣義，於是乎顯。而凈名為示現實踐修取凈土之模范者，即因身疾廣為說法，使問疾者覺悟世間無常，身命危險，醒習俗之沈夢，即由普為世界悉檀而說此經者也。此其一例，余可類推。
紀修取凈妙國土之法句：如本經偈有戒品為涂香，又後指妙香國為凈土正因，故茲專就戒言之。十戒首重不殺，先去殺行，後去心中之殺機，極至連此戒殺機之心亦須除去盡凈，因此為無始以來眾生心念中之細微種子習氣。傳言：一獵者捕鷂，鷂先飛避舍利弗身影中，尚復驚恐；後飛至釋尊身影中，頓現安隱。舍利弗問故，世尊答言：由汝習氣種子未斷，故鷂視之，心尚驚恐。
譬如以香熏物，香雖除去，熏習尚存。喻舍利弗殺機雖斷，而未能除去戒此殺機之心。此為佛說戒之徹底精義，亦即凈佛國土之理。世界實由眾人心造句：世界乃無量因緣所成，大都眾同分心理業力之所招感。造物主，即是眾生心。此為共業之果報，亦即世界之正因緣。
釋二、於此閻浮提，舍利弗與大梵王各見不同，明雜業界中各人有各人不同境界；以業障、報障故，雖居佛凈土中不得觸受。於是佛現本界凈土以明此土本凈，一人心凈即能一人現前，不事他求。而凈名告諸問疾者，當求佛身，廣贊佛德，隨其宜聞開發道意，此皆由各為人生悉檀而說此經者。
三、由藥病對治悉檀而說此經者，大略為三：
從鹿苑三轉法輪度憍陳如等五比丘以來，除常隨眾千二百五十人，其余從佛出家成四沙門果者，殆不可以數計。十大弟子各有專長，五百比丘咸稱第一，持佛威音弘化三界，濟濟僧寶盛極一時。在小乘，即謂現生不出家行比丘法，不能成就阿羅漢果；且文殊師利與彌勒等菩薩之上首，亦是出家之眾。於是在家士女，遂於出世三乘之法，咸生絕分之想，非從事種種異道而不知信佛，則亦供養佛僧，修行人天戒善之法，以冀緣福而增福耳。在家菩薩之領袖，若長者子善德，亦僅能設大施會，余可知矣！卒之出家僧眾，究屬人中少分，使必出家乃能修證佛法，則佛法豈不限於一部分人而不能普及於世人乎？夫此豈眾生心──體、相、用大之佛法本來如是哉？抑豈釋尊大悲度世之本懷哉？於是如來運徹底之大悲；凈名菩薩承佛大悲，現居長者、居士之位，不離六蔽之相而能具足六度之行，不離白衣、居家、妻子眷屬乃至博戲、異道、淫舍、酒肆種種塵勞之相而能成就菩提之道。入一切眾為眾中尊，示其禪定、智慧、辯才、神通，且能折服諸聲聞眾、諸菩薩眾而超其上。於是人人知佛法可不離世網俗染而得；及既得矣，且較絕俗離塵而修得者功德尤為殊勝。於是雖至屠沽、騶卒、倡優等輩，亦皆能自奮於佛法，不視佛法為分外之事。貴倨之侯王、將相，富有之鉅商、素封，虛驕之文人、學士，隱僻之怪黨、邪徒，胥能沐浴如來德化，以之自正正人俱適乎道，更無論矣！雖然，此豈舍利弗等大阿羅漢、彌勒等大菩薩實為凈名所訶斥哉！蓋同承釋尊徹底之悲心，現為抑揚，互贊玄化而已。由是觀之，則此經實流出於釋尊之大悲，凈名、舍利弗、彌勒、文殊師利等仰承佛意，共為宣說，以對治塵俗自畫而不敢發心修佛法者，使知佛法平易近人，咸欣慕修習耳。夫然，令群俗得周洽佛法之利，千百年後猶有聞風而興起者，又寧能不深感諸圣賢眾洋洋之盛德歟！然考核其本意：出家者，當勤修戒、定、慧，息滅貪、瞋、癡，現生求證四沙門果，住持如來清凈律儀，為世福田，生人凈信。而在家者，則當敬事三尊，振興眾善，攝受眷屬，饒益眾人。但須不昧本菩提心，則出家、在家所行者皆菩薩道，莫非諸上善人俱會一處而修凈土行者也。若不勤其分所當行，系心欣厭，著念愛惡，畏塵煩而取鬧，慕清凈以馳思，妄執山林幽閑以為佛法，則正凈名所治之病而非得凈名之意者。因之，見有入塵同事，弘法利生之摩訶衍人士，騁其顛倒之情，橫興譏毀之誚，不知菩薩將以建三寶之廣居，致群生於樂地。蓮華生於污泥，宮室起於空地，非高原、虛空能有如是之事也。甚或外崇佛言，內蘊魔毒，逞辯聰之世智，竊說法之虛譽，刺取佛祖、經錄之片言只語，假借為高尚清凈之說，以覆藏其污垢瑕穢之行。絕人之善，破人之信，斗諍堅固以為莊嚴，名利恭敬以為希求，將三寶法用為提倡三惡道之具，牽率好心學佛法者，與之俱墮，其為辜負釋尊與凈名、彌勒、鶖子、妙德諸圣眉毛拖地之大悲深恩者，更為何如哉？此令人即俗而真者。
天臺諸家，皆以維摩詰為方等時斥小彈偏、嘆大褒圓之中堅。今衡以法華開顯之佛意，雖舍利弗與彌勒等皆是大權示現，而厥徒屬實多執滯其主導偏小之行跡以為至者。得凈名之痛棒熱喝，為之打破所崇奉者，絕其依傍，遂得蕩然無閡，共會大圓滿覺。此與前番同法而異其用，乃令從真出俗者。
種種菩薩之行皆成佛因，而佛之依報、正報同謂之佛果。依報之果謂之佛土，正報之果謂之佛身，身土圓融不可分別，故種種行皆是修佛土行。法性身土與自受用身土，如如不二，平等平等；至他受用身土與應化身土，則大有差別。即就凡圣同居土言，凈穢相殊不可以數量計。蓋凡圣同居土乃人天同業之所感，種種異類眾同分業，遂有種種不同形之世界。未能不動當處而周遍十方者，輒為眾同分業之所限量，不能互相通徹；且不知凈土有凈土種種功德，穢土亦有穢土種種功德，欣凈厭穢，不能平懷泯放。於是香積之飯，既令飽滿大眾氣味充盈三界，不離娑婆而入眾香；彼土所來菩薩，亦獲知此土之功德，入盡無盡解脫法門。彼此凈穢熔融無間，乃能隨其所應現佛國異，不致拘牽一割求齊之見而自礙礙人也。
紀復開藥病對治悉檀為三：中，在小乘即謂現生不出家二句：佛說小乘本為人設，立得效果，證非虛故。且說小乘現獲二利：實驗得效；解脫分段以便度生，本為大乘方便。佛法二字，為超越世出世法，對世法、出世法說。故本科之為對凡夫說法，為對小乘說法，為對菩薩大乘說法也。
釋四、由顯第一義悉檀而說此經者，略出四例：
顯第一義性一如無二如，不帶功、用、行、位之相。夫始自凡夫，終至佛地之一切行位，皆似空中鳥跡：當其鳥空緣會，雖現千差萬別之跡，而曷嘗實有蹤跡從鳥身出或虛空生哉！種種跡象皆因空顯，實皆虛空性耳，雖屎溺、螻蟻亦與彌勒何別哉！故令爽然自失其一生授記之地位也。
顯第一義非內外凡圣諸法，而內外凡圣諸法無非第一義性。須菩提雖善解空義，而實未能空內外凡圣之法見；即此一見，便障第一義性不得顯現。亦猶牛頭山道融禪師，雖能觀空，愕然猶有一佛念梗心耳。
顯第一義事理性相通徹無礙。全事皆理，全理皆事，全性皆相，全相皆性，不壞高下、小大諸相，而現高下、小大平等融合之事。此義，經中開顯最多，借燈王之座於室中，擎不動之界於掌上，而其說見於舍利弗宴坐。
顯第一義空寂離相，不落作為，不涉言說。是故空室獨臥，離來去相。文殊問以不二法門，則默然離文字言說心緣之相，離念相應以為真入不二法門而證第一義性。
紀開第一義悉檀為四例：例中，功、用、行、位四字，即功行、業用、相位──如十地，皆由修行造作所成，非第一義。第一義者，一切法皆無施作，皆無自性，以真如為體故。講義所云，反顯此種不如法見，登地菩薩亦所不免。例中，非內外凡圣諸法句：正以真如法性本同一體，無二無別。須菩提善解空義句：見一切法空，涅盤亦空。道融禪師事，載道融見四祖時，忽來一虎，四祖少形驚避之態，道融譏其身相未除。四祖知其心念，乃書佛字於座上，道融見之不敢就座，知其尚有佛念未空。例中，事理性相二句：反徵動時即斷靜功，便為事礙，便為相礙，亦是性與理礙。下引借燈王之座於室中二句：正顯性與理即事相也。例中，默然離文字言說心緣之相句；反徵一有文字即落分別，一有言說即落二三。分別、二三，皆對待之法，必圓融、絕待，乃得不可思議解脫，為真實第一義也。
釋此經，據疏共有五譯，二種不知失傳抑系未睹，嘗見之藏經者則唯三種。尋厥文義，大致相同。一名維摩詰經三卷，吳支謙第二譯；一名說無垢稱經有六卷，唐玄奘譯；一名維摩詰所說經，亦名不可思議解脫經，即是今所講者，乃三藏法師鳩摩羅什奉姚秦詔所翻譯者。鳩摩羅什，此云童壽，以其童年而有耆德，故立斯名；復以遍通經、律、論藏，尊稱之為三藏法師，蓋在中國翻譯佛經之第一大師也。前之譯者，非不諳梵語，即有昧華言，縱或華梵兼曉，而亦才智疏短，學行麤淺，未能深入經藏，智慧如海，且無大護法如姚興之合朝崇奉，得以聚天下之英俊於門下而共研習，有若生、肇、融、叡諸哲。故譯經之功，獨盛乎什師，此經亦以之獨傳也。然此經題名，雙列維摩詰所說與不可思議解脫為二。今謂維摩詰即是能說不可思議解脫之人，不可思議解脫即是維摩詰所說之法，故當定其名曰維摩詰所說不可思議解脫經。
紀此經，據智者大師疏，有五譯。茲所講者，為姚秦鳩摩羅什三藏法師所譯。什師七八歲時，便能講經，常受人禮敬。外如法華經、大智度論、金剛經等，皆出其手。合之真諦三藏，玄奘法師、不空三藏，為東土四大譯師。
釋此中經之一字，乃大藏諸經之通題；維摩詰所說不可思議解脫十一字，乃此經之別題。經如常說。
紀經之一字，即梵語修多羅，翻云契經，含契理、契機二義。契理者，謂合真如妙理。契機者，謂適時機根性也。
釋此維摩詰一言，在古來傳述之梵語，賒促不同，譯梵為華，義亦不一。一云、毗摩羅詰帝隸，此翻為凈名無垢稱，或凈名無垢嘆。一云、毗摩羅詰，此翻凈名。一云、毗摩羅詰栗致，此翻凈無垢稱。今按：無垢即凈，稱嘆即名，可依肇法師翻凈名為定。今用三釋釋此凈名：
相違釋凈者，真凈，在五法是正智、真如，在三身是法性身、受用身，佛土亦然，在二諦是真諦。名者，名相，在五法是分別、法相、名言，在三身是他受用身及應化身，佛土亦然，在二諦是俗諦。凈不是名，名不是凈，非凈凈名，非名名凈，凈之與名不相關屬。此云凈名，猶云凈之與名。
依士釋凈者，滌蕩洗凈之謂，以凈凈名，謂之凈名。所凈之名，約為三種：①一切法體本自無名，無名而有名者，皆自心現，故心即是名也。成唯識論謂之顯境名言，亦曰名言種子，故凈乎名者，即凈其心也。②攝大乘論謂三界皆名言假立。依例推之，十種依正五陰法界，皆是名言假立，無邊剎土總屬名言，故凈名即是凈佛國土也。③世間種種名字言說，皆屬愛論、見論所攝。愛、見未空，即從佛經所學種種名字言說，亦皆愛論、見論所攝。凈此愛論、見論，轉愛、見為慈悲智慧，一字一句皆成妙凈陀羅尼門，謂之凈名。
持業釋凈名者，謂真凈名相。真凈名相，亦名諸法空相，亦名諸法實相，亦名一真法界，亦名常住真心，亦名法性，亦名佛性。此性最尊最貴，眾法中尊，故名凈名長者。只此凈名長者，人人本具，個個不無，常在人人六根門頭、六塵堆、六識窠中說不可思議解脫法門，現不可思議神通變化，能令人人不離塵勞而具足諸波羅密行，不離俗欲而具足諸清凈律儀，不斷煩惱而證菩提，不舍生死而般涅盤。諸君欲速證不可思議妙心者，不可不急急著眼以識取之也。
紀講義用三種釋釋此凈名：一、相違釋：相違二字，即抵觸義。如講義謂：凈不是名，名不是凈，凈之與名，各明一義互不相屬是。二、依士釋：依士二字，即依伴義。如俗云連帶，以凈為伴，名則為主，依主連伴，依凈帶名。如凈一字，只見為凈，必依名字乃顯凈名是。三、持業釋：持業二字，即名是凈，凈是說此名之德相。
凡釋經之法，共有六種釋。云何為六？除講義采用之三釋外，更有鄰近釋、帶數釋、有財釋。講義相違釋中，名者名相句：名指名言，相指法相。有名必依於相，名之實體即是法相故，故名即為相。依士釋中，顯境名言句：謂心了別以顯境，明了分別，為心之通相故。名言種子句：謂所成就之觀念。三界皆名言假立句：以凡相皆可名故。十種依正五陰法界句：謂佛亦有五陰法，亦名究竟眾生，與一切凡夫眾體無差別故。皆屬愛論見論所攝句：論苦樂利害之受用名愛論，論邪正真偽之見解名見論。凈此愛論見論句：應念慈悲、智慧，皆隨順法性。皆成妙凈陀羅尼門句：妙凈，則重重無盡，一即一切，齊彰萬法。一切即一，泯同果海耳。
釋思謂思量，亦即觀念；議謂議擬，亦即推論：乃分別之端，學理之根也。一切法相依之明晰，一切名言依之建立，然皆彼此、是非相為對待而起，虛假無實。由名理而達乎實際，即為思量之所不可得到。故雖吾人尋常日用之事，亦莫不由無思而為，不勉而成，一涉思量議論，即睡不成睡，行不成行也。然此不可思議之實，且約六事以為揀別：①尋常日用之事、現實之境，皆是不可思議。故孔子曰：天何言哉！四時行焉，百物生焉，天何言哉！②世間之科學、哲學者，推論名理至於極處，即為思路之所不可得通，言端之所不可得執。故老子曰道法自然，謂之無名之樸。又曰無名天地之始。名之曰道，唯是強名，恍惚窈冥，豈曰不嘗審思明辯之哉，其如審思明辯之所不能到乎！③思量議擬，必經尋伺。凡外圣賢修習禪定，入二禪天定生喜樂地以上者，即入無尋無伺之地，超過擬議思量。此則第二靜慮之不可思議境，非治俗學者之所能企也。④三乘圣人，皆依無為法性而有差別，三人同以無言說道而般涅盤。故此經散華天女問舍利弗耆年解脫，舍利弗默然，繼謂解脫者無所言說，故吾於是不知所云。此則出世三乘之不可思議境，非三界凡夫之所能逮也。⑤大乘不共般若相應真如法身，所謂自覺圣智境界。若此經文殊師利問維摩詰何等是菩薩入不二法門，時維摩詰默然無言。文殊師利嘆曰：善哉！善哉！乃至無有文字語言，是真入不二法門。此則初地以上菩薩根本智所證不可思議境，非二乘人所能與也。⑥若此經之所顯現。又若天女告舍利弗：言說文字皆解脫相，無離文字說於解脫。此則八地以上菩薩乃至唯佛與佛所能究盡之不可思議境，即事而真，事事無礙。此之六重，前之二重似而未是，中之二重是而未真，復之二重乃為真不可思議耳。今凈名所有之不可思議，即後之二重也。
紀睡不成睡，行不成行二句：譬若吾人於紛亂之余，收心歛意，執著思量一定入睡，翻不能睡，甚且狂起。又如小兒於懷抱之余，扶墻摸壁，執著思量一定強行，反行不成，甚至傾跌。後約說不可思議，雖出六類，實別三重。前二，謂是人心量中不可思議境，故曰似而未是。中二，三乘圣人二句：無為法性，謂真如本一。而有差別，謂資位異數，終不入大乘，故曰是而未真。後二，自覺圣智境界，本非阿羅漢、辟支佛所能知。言說文字皆解脫相，眼前事物悉是菩提，是乃佛果，唯佛窮了，故曰真不可思議。
釋解脫亦云離系，謂離諸纏縛拘牽也。有處謂之三昧，有處謂之善巧，皆就其適當應事，恰到好處之正面以為言者。謂之解脫，則就開解除脫諸智障礙、煩惱障礙，而得色自在，得心自在，得業自在以為言者。解脫在涅盤，與法身、般若共稱三德，天臺判之謂方便凈涅盤。要之，種種方法之達到圓滿常寂者，皆名解脫，亦名波羅密行。佛華嚴經善財所參諸善知識，各知一解脫門，蓋就方法以言，故成種種解脫門也。種種方法達到圓滿常寂，全用成體，全體成用，隨緣施為，靡不盡善盡妙，故謂之方便善巧、三昧、解脫者，其義均也。
紀解脫中，離諸纏縛拘牽句：指煩惱、業、果三縛言。儻能解脫，即離生死輪回也。善巧，謂純熟方便，不思而中，不勉而獲，不受其縛而成妙用。又有謂之勝解者，明見法空故。波羅密行有六，通常言六度是；有十，加愿、力、方便、智四度是；有八萬四千，即指無量萬行是。
釋此經所云解脫，非佛華嚴各各善知識別別所知之解脫，尤非六凡、二乘妄想執著所謂解脫，蓋是窮微盡化，體幽用玄，眇莽無為而無不為，罔知所以然而能然之不可思議解脫，乃種種解脫所從之流出及會歸者也。
紀不可思議解脫中，蓋是窮微盡化五句：指此經凈名所有之不可思議解脫，為清凈寶嚴，妙高無上，一真法界耳。所謂無不從此法界流，無不還歸此法界，故曰種種解脫所從之流出及會歸也。蓋不可思議之境，本不異解脫，解脫之相亦不異不可思議，不可思議即是解脫，解脫法門即是不可思議，名雖為二，原可作平等一如觀。惟在此維摩詰經者，修證上說不可思議四字。又不可思議四字，為解脫之根本；解脫二字，又為不可思議之究竟。
釋此經有諸佛所說者，有諸菩薩說者，有諸聲聞說者，獨標名為維摩詰所說者，何耶？室中以維摩詰為主所說六品，當然標名為維摩詰所說，可無論矣。出室後四品，或關維摩詰同往之眾，或關維摩詰之本身，或因其所說法而說，故亦得標名維摩詰所說。、所述者，亦皆維摩詰之說。只初似與維摩詰全無關系，故奘師譯為說無垢稱經，意同佛說阿彌陀經，乃釋迦佛說無垢稱，仍以釋迦佛為經主。然按肇師維摩經注，凈名乃寶積所將五百中一人，此說本之什師，必有所據。則獻蓋及請求佛凈土行，固亦因凈名而起者。且標其能說此法門者，即指其能有此法門也。凈名乃實踐修凈佛土行之模范者，即是能有佛說凈佛國土之行者也，故得謂之為維摩詰所說。蓋釋尊為一代大化之總主，而凈名亦為此一法會之別主也。然維摩詰所說，應同聲聞、菩薩之論，今以嘗為佛所印可，故得名為經也。
釋次釋經文，判為三分：一、經序分，從如是我聞至稽首如空無所依是；二、經宗分，從爾時，長者說此偈已至終是；三、經益分，及是也。此經三分之判，今與天臺正同。古來雖多異說，定義決當如是。譯出諸經，有但一經題不列品題者，有經題後將經文分為若干段加立一品題者。經題都出經中佛說；品題既非佛說，而阿難結集時首唱我聞如是，則品題亦非結集人之所安立，其為梵土誦講者之所立無疑。殆猶析金剛般若為三十二分，雖出昭明太子，而古今相承為定式，則亦不復竄易。故此經雖三譯不同，品數、品題無大出入。
紀經文判分，概屬之佛滅度後，結經之菩薩、尊宿、古德。若梵網經亦有佛自標之品名，是為罕見。此經共十四品，傳為印度古德所分判。天親造論，似亦謂然。有分前四品皆屬序分者，後四品皆屬流通分者。今講義，判前半品為經序分，、二品為流通分。
釋今經所列，與支謙所譯維摩詰經同，而奘師所譯說無垢稱經，則名第一。今按：若列，則第一品當析為二，從爾時，長者子說此偈已之後，應題為第二。今既不分，則以佛國納之於序而名，不如以序附之佛國而名為。雖序系全經序而非序，不應僅附在，然更有要義須知者，據今所明於此經者，此實為經宗分全部之綱格。且推原竟委，則經序、經益，靡不握其樞要乎。是故當略為分別其義。
一、佛梵語具云佛陀，譯為覺者。有乎此覺之者，不止是覺，故有十號乃至無量德號，覺亦無量德號之一，不足以盡其德。雖然，無量諸德固靡不原本乎覺，依持乎覺，開顯乎覺，長養乎覺，圓滿乎覺者，則覺又無量德號之宗也。故雖有諸號而稱之為佛者，獨多也。況乎自覺、覺他、覺行圓滿，法法圓融絕待，隨舉一德，眾德全彰者哉！然而名號才建，法相斯存；名相之端，分別以寄。名、相、分別不契智性，故才言覺者，即有不覺者與之分疆別界而并立乎意識。是以佛陀之號，亦因津濟名、相、分別之有情眾，赴四悉檀而為宣說。將令仰德思齊，生長善本；由之破惡斷惑，契歸乎名無名、相無相、分別無分別不二之正智真如耳。是以今明覺者，從名相分別而正智真如，有其四焉。
紀佛為正報，覺者之義。謂佛隨類現身，故不曰人而曰者。無量諸德下七句：明一切功用，皆由本覺開顯，自本而始，自始而終，至於圓滿，無不依之。但依覺故，便有不覺，故曰才言覺者，即有不覺者。生不覺故，念念分別名相；今欲覺之，亦只能就其分別而顯度生之本愿。講義表列三身，所謂應身，即是吾人所見相好莊嚴丈六金身是。所謂報身，即他受用身，為妙樂智慧福德所生者，如菩薩所受法樂之實用是。所謂法身，分二：一、自受用身為正智菩提；二、法性身為真如涅盤也。
釋二、佛國一、釋佛國義：佛國者，指依報言。佛無所依，即依眾生心住。譬言國家，則攝人民、土地、政治事業。舉眾生心，亦攝同業有緣之眾，及彼同業所感居域，與其共同和合所作事業。同業眾生之一居域，各有有緣之佛應化施教，佛為教化之主，依主立名，故名佛國。佛身所依，亦名佛土。佛化所被時間、空間，名佛世界。諸佛化居，種種不同，各現特色，名為佛幢。依伴立名，亦云凡圣同居國土，三乘圣者方便國土，菩薩實報莊嚴國土，主伴交參，重重無盡。至於自受用法性佛，既無應化，亦無依居；然一切眾生自性清凈心，是佛究竟所得顯者，具有無邊常樂我凈真實之德，謂之常寂光法性土，身土一如，色心不二。前三土之應化，既皆依此為本，而一切眾生心真如佛性內熏，亦即法性土佛之冥化也。
紀佛國為依報。佛本為眾生而現應身，故得有所依止。然佛又為法身，故本無所依止，但依眾生之心住耳。譬如國家，依土地、人民、主權三要素，乃能成立。佛國亦爾，所謂土地，即世界；人民，即眾生；主權，即佛。又就顯著者言，約有三義：一者、同居土，眾同分界，大如微塵世界，小如一家皆是；方域既分，各有世界，即各有教化之法。二者、佛剎，若釋迦佛剎之娑婆界是，此界亦為有勝妙功德相之一。三者、眾生心，經言十方、三世一切諸佛，常在十方、三世一切眾生心中說法是。
釋二、明佛國宗：今此之所謂宗，與天臺五重玄義所謂宗有異。蓋五重玄義之體、宗、用三，律之起信論之三大，似以體、相為體，分用為宗與用者。今所謂宗，乃統體、相、用以言者。如起信論就大乘以明體、相、用，即以大乘為宗。今經就佛國以明，故以佛國為宗。宗者，謂總持綱要之主旨，非但從因趣果為宗；彼狹，此寬，故云有異。明此今復為二。
依經文明：寶積請說得佛國凈，如來具答并現凈土，此為一品所由安立，可無論矣。、、三品，有義無文。，凈名現空室，文殊問之，答云：諸佛國土亦復皆空。正顯種種佛國皆常寂光。，既顯須彌燈王佛國，借座入室，立身如座，亦顯器界小大自在。，天女顯凈名室八種功德，結歸此室一切諸天嚴飾宮殿，諸佛凈土皆於中現。天女即為凈名所化眾生，就所化眾生及所居丈室以顯，亦正顯佛國也。無文。，顯眾香國及其教化事業，彼土此土人民飯食，凈穢交徹，一多遍融，此亦顯佛國也。，為之余勢。，正結顯凈名所修凈土，可知。且不獨經宗分為然，經序分、獻寶蓋合成一蓋，現諸世界及十方諸佛說法相，皆顯示佛國之文也。
紀明佛國宗中，引起信論，體相為體，指如來藏具足功德相，而此藏心仍依空為體也。分用大為宗與用者，指大乘因果。
釋依法義明：佛為寶積所說凈佛土行，即是凈名一經法本。其下凈名所說所現，要唯依此法本，修凈土行，證凈土果而已。猶華嚴入法界品之善財，其所參學修習，要唯實踐華嚴所說諸菩薩地而已。，即隨所化眾生而取佛土也。、，即隨所調伏眾生而取佛土也。室中六品，即隨諸眾生應以何國入佛智慧而取佛土也。、，即隨諸眾生應以何國起菩薩根而取佛土也。此就緣以言者。若就因以言，則是觀世間苦，聞佛發心也。、，是修直心凈土。室中六品，是修深心凈土。、，是修菩提心凈土。此之三心為總，余十四心為別。明維摩詰即是修取凈佛國土，攝化眾生之實踐者，則佛國為此經之宗，可無疑矣。經序是宗由藉，經益是宗效功，胥系乎宗，不言可知。諸眾生自性清凈心，為宗之體；真應佛土及其種種功德，為宗之相；修種種心行，得種種佛國，攝受種種眾生來生其中，為宗之用。本經玄義，微顯乎是。
紀依法明義中，猶華嚴入法界品之善財句：佛說善財童子入十地而參訪善知識，皆一一實踐，步步證行，所謂自行者也。今於此經之維摩詰則反是，自居師位，教化他人，蓋以凈佛國土，須由教化眾生而成故。彼證法身，此凈佛國，實則自行化他，同一佛法，皆為佛事，特存兩方觀察而已。
釋三、第一品謂品類，就經中品類相同之文義，聚割分段得十四品。此品居在最前，故曰第一。
釋序者，端緒，居在經首，故名為序。其式由佛親定，不獨為此經序，遍為一切經序，故名通序，亦名遺囑序也。
如是我聞：一時，佛在毗耶離庵羅樹園，與大比丘眾八千人俱。菩薩三萬二千，眾所知識，大智本行，皆悉成就，諸佛威神之所建立；為護法城，受持正法；能師子吼，名聞十方；眾人不請，友而安之；紹隆三寶，能使不絕；降伏魔怨，制諸外道；悉已清凈，永離蓋纏，心常安住無礙解脫；念、定、總持，辯才不斷；布施、持戒、忍辱、精進、禪定、智慧及方便、力，無不具足；逮無所得，不起法忍；已能隨順轉不退輪；善解法相，知眾生根；蓋諸大眾，得無所畏；功德智慧以修其心，相好嚴身，色像第一，舍諸世間所有飾好；名稱高遠，踰於須彌；深信堅固，猶若金剛；法寶普照，而雨甘露；於眾言音，微妙第一；深入緣起，斷諸邪見、有無二邊，無復余習；演法無畏，猶師子吼，其所講說，乃如雷震；無有量，已過量；集眾法寶，如海導師；了達諸法深妙之義，善知眾生往來所趣及心所行；近無等等佛自在慧：十力、無畏、十八不共；關閉一切諸惡趣門，而生五道以現其身；為大醫王，善療眾病，應病與藥，令得服行；無量功德皆成就，無量佛土皆嚴凈；其見聞者，無不蒙益，諸有所作，亦不唐捐。如是一切功德，皆悉具足。其名曰：等觀菩薩、不等觀菩薩、等不等觀菩薩、定自在王菩薩、法自在王菩薩、法相菩薩、光相菩薩、光嚴菩薩、大嚴菩薩、寶積菩薩、辯積菩薩、寶手菩薩、寶印手菩薩、常舉手菩薩、常下手菩薩、常慘菩薩、喜根菩薩、喜王菩薩、辯音菩薩、虛空藏菩薩、執寶炬菩薩、寶勇菩薩、寶見菩薩、帝網菩薩、明網菩薩、無緣觀菩薩、慧積菩薩、寶勝菩薩、天王菩薩、壞魔菩薩、電德菩薩、自在王菩薩、功德相嚴菩薩、師子吼菩薩、雷音菩薩、山相擊音菩薩、香象菩薩、白香象菩薩、常精進菩薩、不休息菩薩、妙生菩薩、華嚴菩薩、觀世音菩薩、得大勢菩薩、梵網菩薩、寶杖菩薩、無勝菩薩、嚴土菩薩、金髻菩薩、珠髻菩薩、彌勒菩薩、文殊師利法王子菩薩，如是等三萬二千人。
復有萬梵天王尸棄等，從余四天下來詣佛所而為聽法。復有萬二千天帝，亦從余四天下來在會坐。并余大威力諸天、龍、神、夜叉、乾闥婆、阿修羅、迦樓羅、緊那羅、摩睺羅伽等，悉來會坐。諸比丘、比丘尼、優婆塞、優婆夷，俱來會坐。彼時，佛與無量百千之眾恭敬圍遶，而為說法。譬如須彌山王顯於大海，安處眾寶師子之座，蔽於一切諸來大眾。
釋今釋此文，聊陳梗概，若廣解說，百年難盡。
一、科判：
二、翻譯：毗耶離，此云廣嚴，一云好稻，一云好道，一云好德。西域記云：吠舍厘國，舊訛曰毗舍離。庵羅，此云難分別，或云奈。比丘，亦作苾芻。一翻除饉，一云具含破惡、怖魔、乞士三義。今謂除饉，即是乞士之義。菩薩，具云菩提薩埵。一翻自覺覺他為義，或云開士、始士、高士、大士，或翻無上道大心，大道心眾生，大道心成就眾生，佛道成就眾生。今定為覺有情。魔，具云魔羅，此翻縛者。禪，具云禪那，此翻靜慮。須彌，或須彌羅，或蘇迷盧，此翻妙高。梵，此翻質凈。彌勒，此翻慈氏。文殊師利，此翻妙德，或妙吉祥，或翻妙智。尸棄，此翻云火，亦云火首，亦云螺髻，亦云蠡髻。夜叉，或作藥叉，此翻輕捷。有地、空、天三行分別。乾闥婆，或健達縛，此云香陰。阿修羅，亦作阿修洛，此云無天德。迦樓羅，此翻為妙翅鳥。緊那羅，此云疑人，頭有角神。摩睺羅伽，此云地龍，即蟒蛇神。比丘尼，尼譯為女。優婆塞、優婆夷，亦作鄔波斯迦、鄔波斯夷，此云清信士、清信女。
三、綸貫：此之一文，皆結經者敘當時法會情形之文也。夫將欲舉其所親聞之說以傳信來葉，必指出當時說法之教主，在何場所，與同聞者有若干人，其人皆為何如之人，於其時、處來相集會，懷何意念，與其聞持傳述之說咸可參證，乃能疑絕信成。阿難遵佛遺囑，敘之經首，古稱六種成就，以成就後世得諸傳聞者之信心，即此信、聞、時、主、處、眾是也。主伴云集，感應道交，於彼時、處遂成法會。其法會之情形，蓋如是其盛也。
紀凡佛說經通序分中，準智度論，皆俱作六種成就。以六緣缺一則教不興，興則必具，故曰成就。云何為六？一、如是二字，阿難尊者結此經時，意謂信我聞於佛說、佛印可者，實屬如是，決非不如是也，是為信成就。我聞二字，亦謂我與大眾親聞於佛者，是為聞成就。一時二字，從一法會因由起，至聞說是經已止，不拘時日，皆名一時。佛本不說法，亦無法可說，但以因緣故，可得說法。因緣兩字，亦隱含時義，是為時成就。佛之一字，惟佛能說法，教化菩薩以下眾生，故法化以佛為主，是為主成就。至在何方處所，即為處成就。與大比丘眾若干人具，見當時聞法之眾，有目共睹，決非一二人所能臆度杜撰者，是為眾成就。
釋序者，由引、借事現瑞以為由藉，睹瑞測意以為引稱，乃緣起此經之特別事故，不關余經，故云別序。
爾時，毗耶離城有長者子，名曰寶積，與五百長者子，俱持七寶蓋，來詣佛所，頭面禮足，各以其蓋共供養佛。佛之威神，令諸寶蓋合成一蓋，遍覆三千大千世界，而此世界廣長之相悉於中現。又此三千大千世界，諸須彌山、雪山、目真鄰陀山、摩訶目真鄰陀山、香山、寶山、金山、黑山、鐵圍山、大鐵圍山，大海江河、川流泉源及日月星辰、天宮、龍宮、諸尊神宮，悉現於寶蓋中。又十方諸佛，諸佛說法，亦現於寶蓋中。爾時，一切大眾睹佛神力，嘆未曾有，合掌禮佛，瞻仰尊顏，目不暫舍。
長者子寶積即於佛前，以偈頌曰：目凈修廣如青蓮，心凈已度諸禪定，久積凈業稱無量，導眾以寂故稽首。既見大圣以神變，普現十方無量土，其中諸佛演說法，於是一切悉見聞。法王法力超群生，常以法財施一切，能善分別諸法相，於第一義而不動。已於諸法得自在，是故稽首此法王，說法不有亦不無，以因緣故諸法生，無我無造無受者，善惡之業亦不亡。始在佛樹力降魔，得甘露滅覺道成，已無心意無受行，而悉摧伏諸外道。三轉法輪於大千，其輪本來常清凈，天人得道此為證，三寶於是現世間。以斯妙法濟群生，一受不退常寂然，度老病死大醫王，當禮法海德無邊。毀譽不動如須彌，於善不善等以慈，心行平等如虛空，孰聞人寶不敬承？今奉世尊此微蓋，於中現我三千界，諸天龍神所居宮，乾闥婆等及夜叉，悉見世間諸所有，十力哀現是化變。眾睹希有皆嘆佛，今我稽首三界尊。大圣法王眾所歸，凈心觀佛靡不欣，各見世尊在其前，斯則神力不共法。佛以一音演說法，眾生隨類各得解，皆謂世尊同其語，斯則神力不共法。佛以一音演說法，眾生各各隨所解，普得受行獲其利，斯則神力不共法。佛以一音演說法，或有恐畏或歡喜，或生厭離或斷疑，斯則神力不共法。稽首十力大精進，稽首已得無所畏，稽首住於不共法，稽首一切大導師，稽首能斷諸結縛，稽首已到於彼岸，稽首能度諸世間，稽首永離生死道。悉知眾生來去相，善於諸法得解脫。不著世間如蓮華，常善入於空寂行。達諸法相無罣礙，稽首如空無所依。
釋此文分判如下：
此文翻譯如下。目真鄰陀，或作目真鄰那，此云石山。摩訶，此云大，或云具大、多、勝三義。
此文釋名如下。寶積，一譯寶事，一譯寶性。梵語云何，末從稽考。今會釋之：事謂事實，積謂積聚，性謂性空。今一事實當前，要皆眾緣積聚和會之所成就，究其性元當體空寂湛然常遍，而德相、業用之積累增長亦不斷滅，寶，是有價值義，可貴重義。此菩薩為極有價值，極可貴重之人，故名寶事。此菩薩由無量善根智種所生，故名寶積。此菩薩證諸法實相，總持緣起，無量功德不壞不雜，故名寶性。又寶積者，佛國之因，自利利他。萬有寶貴之謂佛，有情、無情眾德積合之謂國，故佛國由寶積起也。寶蓋，諸佛以大慈悲為功德，本普覆含育一切眾生，攝有緣者而為教化，使得解脫熱惱、清涼自在，是為寶蓋之義。寶積等長者子，以此心共同回向佛，和合為一，故凈佛國土即依之而現。
無我：一、假名我；二、妄執我。此云無我，無妄執我。甘露滅，據肇注：梵本作寂滅，甘露寂滅即大涅盤。甘露是喻，喻得寂滅，如渴得甘露也。三千大千世界，一太陽系為一世界，合千世界為一中千世界，合千中千世界為一大千世界。此之三千大千世界，皆釋迦佛之應化境。三轉法輪，轉惑、業、苦三，成般若、解脫、法身三德也。輪有摧碾、旋轉、圓動之義，即三轉之相也。世尊，佛號之一，為種種世間之尊也。三界，有色有欲界，有色無欲界，無色無欲界也。一音，法性之音，即是圓音，於一切音常如其性。
此文綸貫如下：廣博凈嚴之城，即眾生自性清凈心，是謂本性凈佛國土。真凈恒熏，緣行互感，是以俱持寶蓋，趣向佛地，普覆有情，同登大覺。據肇注：維摩詰亦五百長者子之一。此法本中以寶積為首者，大乘佛法僧寶積藏之心地，即眾生正因佛性；故因地法行雖無量，唯寶積為本也。然實踐時，但舉維摩詰，以凈諸愛見、凈諸世間、凈諸心行之功，重在凈名也。攝歸圓覺，普現威神，一行出一切行，一切行入一行。體融大悲，量周真界，應諸國土作大法施，此凈佛國土之因果，不可思議之解脫也。
發起因心，推崇果覺，用示依歸，遂興稱頌。首贊佛已得色自在，得心自在，得業自在，故能攝化群生，導歸圓寂，此總起也。次贊寶蓋普現十方佛化之神變力，舉現事證成前偈也。得法自在，謂之法王。群生者，制於法，而法隨法王轉，故能善施法力資益有情，巧說法相借顯實義。說有不有，說無不無，說因緣生以明不生，雖說畢竟無有主宰造業受報之者，而善惡業燦然不落空亡，業報歷歷不昧，此舉佛所說法以證成前偈也。降魔成佛，轉法輪度眾生，此三偈乃贊佛應世之大事者。八風不動，一子等慈，心平如空，人敬為寶。此一偈贊佛處世之德化，雖千載下，猶令人想見佛之生平也。於下，就當時獻蓋睹瑞、眾心變化之情狀以為稱嘆。此有二偈直敘事狀，次有一偈贊身輪不思議神通，次有三偈贊口輪不思議教誡。於是寶積遂復贊佛智斷二德以為宗極。證於知眾生相即涅盤、菩提相，無所從來，亦無所去，故不著世間如蓮華，常善入於空寂行也。能善巧施設諸法而無所住著，本無拘縛，亦無解脫，故達諸法相無罣礙、圓湛如空無所依也。此贊人法二空、結歸一實相者。
紀年德資位俱高，為長者；有謂唯稱佛者，余則皆為長者子，總之，尊稱也。寶蓋，有二義：依事言，為七寶而成之幢幡寶蓋。依理言，寶為一切功德相，蓋即同等大悲相。來詣佛所句：謂從本因地至於佛地，始覺與本覺合一也。三千大千世界句：積此一太陽系之世界一千為一小千，合千小千為一中千，合千中千為一大千。但此系就凡夫心量所能及者而論，其實四禪天普遍大千世界，必到阿羅漢乃能見之。
又十方諸佛諸佛說法句：此種世界，似又不限於普通大千，又非阿羅漢所能見者也。瞻仰尊顏句：凡佛三十二相、八十種好顯現者，皆在頭目。得色自在，乃得心自在，心為身之體，故能現莊嚴清凈之身。此章，當知寶積長者子俱持獻蓋，為同感自心。譬如摩尼寶珠，映於五色，隨方各現，由體起用也。佛以威神力故，令諸寶蓋合為一蓋，正是相應自心，攝用歸體也。莊嚴寶飾，光明無量，照十方國，體用同時也。
偈頌中，心凈已度諸禪定句：謂不被覆於禪定而得其究竟，是心自在。能善分別諸法相二句：謂不落垢凈、增減、生滅六相而分別諸法，故曰第一義，故曰不動，故曰能善分別。以因緣諸法生二句：即謂無造作主體之我，皆因因緣和合，故有造、受。三種法輪，謂轉迷成悟，轉凡成圣，轉染成凈。十力哀現此變化句：十力，指無畏言，哀，指大悲言。大圣法王眾所歸句：謂佛統一切法蔑不自在，故曰法王，反徵凡、小為法力所縛，不得不求救度，故曰眾所歸。稽首十力大精進句：指佛智德言。稽首能斷諸結縛句：指佛斷德言。悉知眾生去來句：謂本無所來，亦無所去，即是菩提、涅盤之相。
爾時，長者子寶積說此偈已，白佛言：世尊！是五百長者子皆已發阿耨多羅三藐三菩提心，愿聞得佛國土清凈，唯愿世尊說諸菩薩凈土之行！佛言：善哉寶積！乃能為諸菩薩問於如來凈土之行。諦聽！諦聽！善思念之！當為汝說。於是，寶積及五百長者子受教而聽。
釋寶積獻蓋，先有修意。睹瑞欣嘆，即為發心之相。阿耨多羅三藐三菩提，此云無上正等正覺。其敘請辭言：五百長者子皆已發阿耨多羅三藐三菩提心者，蓋深有以。何者？非已發菩提心，則無論所修為何種法門，要唯人天雜業或小乘偏行耳，總不得入佛法。而發心位不一，或信成就，或解成就，或證成就；至少亦必如善財遇文殊師利之發心相，及阿難在大佛頂三卷終之發心相。觀楞嚴耳根圓通，必令阿難悟得真心後，乃教修習；善財參善知識學菩薩行，一一皆言已先發菩提心。驗之此經，若合符節，故大乘必先悟而後修也。逮其一悟相應，眾行遍修。菩薩凈佛國土之行，實眾行會歸之宗致，然非怯弱眾生求生凈土之行，乃勇猛大士都攝種種眾生緣起凈土之行。夫無大乘則無小乘，以無佛則無法、無聲聞也。然則疇昔若無勇猛大士若法藏比丘者，發愿修凈土行，今日安有極樂世界可往生哉！夫彼既丈夫我亦爾，寶積之所能，亦固諸菩薩之所共能。故佛贊曰：善哉寶積！乃能為諸菩薩問於如來凈土之行。
紀此章先說皆已發菩提心，後說愿聞得佛國凈，自有漸次。如楞嚴經，阿難初啟請白佛，佛必先令發心，自尋本因心地，然後許說開示。凡大乘諸經，皆先說本因心地而後許說法要，因不發心則法為浪擲耳。
藉此敘請，可釋三疑：一、來生凈土：菩薩修成，還來度眾，與眾生念佛往生凈土，同是佛事。不過一為還相，一為往相。二、專教化他：雖不自修，實則度己度人本同一義，故自行便是化他。三、示現塵勞：此雖似易假借以便恣妄行，實則回向佛智，過則消滅，即在流轉而菩提心自不散失，所謂隨緣不變者是。
佛言：寶積！眾生之類是菩薩佛土。所以者何？菩薩隨所化眾生而取佛土，隨所調伏眾生而取佛土，隨諸眾生應以何國入佛智慧而取佛土，隨諸眾生應以何國起菩薩根而取佛土。所以者何？菩薩取於凈國，皆為饒益諸眾生故。譬如有人，欲於空地造立宮室，隨意無礙；若於虛空，終不能成。菩薩如是，為成就眾生故，愿取佛國。愿取佛國者，非於空也。
釋夫佛土非穢非凈，而唯隨所化眾生以類業為感，故曰眾生之類是菩薩土。隨所曾化、所今化、所能化之眾生為何如眾生，遂即建設如何佛土，此一例也。建設如何佛土乃能隨緣化度眾生，遂即建設何如佛土，此又一例。隨所調伏為如何眾生取如何佛土，取如何佛土乃隨機調伏眾生；為入佛智慧，及起菩薩根，其例亦然。隨所化，指人天；隨調伏，指二乘；入佛智慧，指發大心；起菩薩根，指修大行。菩薩唯為饒益眾生，非以自求，故無成見。大悲般若為因，眾生類業為緣，因緣湊合，佛國土現，譬猶空地之起宮室。設或無大悲心，舍離眾生，得佛凈國，無有是處，故曰若處虛空，終不能成。
紀菩薩隨所化眾生而取佛土四句：即是隨所化緣而建宗也。菩薩取於凈國二句：即是建宗攝所化緣也。譬如有人下八句：即是所化緣成則佛國土成也。
寶積當知！直心是菩薩凈土，菩薩成佛時，不諂眾生來生其國。深心是菩薩凈土，菩薩成佛時，具足功德眾生來生其國。菩提心是菩薩凈土，菩薩成佛時，大乘眾生來生其國。布施是菩薩凈土，菩薩成佛時，一切能舍眾生來生其國。持戒是菩薩凈土，菩薩成佛時，行十善道滿愿眾生來生其國。忍辱是菩薩凈土，菩薩成佛時，三十二相莊嚴眾生來生其國。精進是菩薩凈土，菩薩成佛時，勤修一切功德眾生來生其國。禪定是菩薩凈土，菩薩成佛時，攝心不亂眾生來生其國。智慧是菩薩凈土，菩薩成佛時，正定眾生來生其國。四無量心是菩薩凈土，菩薩成佛時，成就慈悲喜舍眾生來生其國。四攝法是菩薩凈土，菩薩成佛時，解脫所攝眾生來生其國。方便是菩薩凈土，菩薩成佛時，於一切法方便無礙眾生來生其國。三十七道品是菩薩凈土，菩薩成佛時，念處、正勤、神足、根、力、覺、道眾生來生其國。回向心是菩薩凈土，菩薩成佛時，得一切具足功德國土。說除八難是菩薩凈土，菩薩成佛時，國土無有三惡八難。自守戒行，不譏彼闕是菩薩凈土，菩薩成佛時，國土無有犯禁之名。十善是菩薩凈土，菩薩成佛時，命不中夭，大富、梵行，所言誠諦，常以軟語，眷屬不離，善和諍訟，言必饒益，不嫉不恚，正見眾生來生其國。
如是，寶積！菩薩隨其直心，則能發行；隨其發行，則得深心；隨其深心，則意調伏；隨其調伏，則如說行；隨如說行，則能回向；隨其回向，則有方便；隨其方便，則成就眾生；隨成就眾生，則佛土凈；隨佛土凈，則說法凈；隨說法凈，則智慧凈；隨智慧凈，則其心凈；隨其心凈，則一切功德凈。是故，寶積！若菩薩欲得凈土，當凈其心；隨其心凈，則佛土凈。
釋此文從心起十七行，行行徹果，果果該因。種種眾生來生其國，皆由佛之因行所感。由佛感成，故成佛國。初之三心是根本心。然按肇注：菩提心名為大乘心，準之他種經論應名為大悲心。但古來菩提心、大乘心，皆是大悲心之義，誠以大悲心是大乘菩提之特性也。其次有六波羅密心，其次為四無量心、四攝法，其次為方便及道品，結之以回向心。回向真如佛果以利一切眾生，故得一切具足功德國土。其下除八難、自守不譏、修十善三心，唯是方便成就眾生。行十善，攝受十善業人天，十善業盛故，即得佛土凈。佛土凈故，無有地獄、餓鬼、畜生、修羅等道，不說剛強苦切之言，故說法凈。法凈則智凈，智凈則心凈，心凈則德凈，即轉眾生濁、劫濁、見濁、命濁、煩惱濁為五凈也。融行歸心，一切唯心。凈心為因，凈土為果，凈眾生心，得佛土凈。因果不昧，如是！如是！
紀此章所言，真心即回向真如心，深心即集受凈法心，大乘心即濟度眾生心。清藏本，大乘作菩提，應作大悲，方不混入直、深。三十二相，惟忍乃成。佛特揭忍辱波羅密處甚多者，以此。四攝法：一、布施；二、愛語；三、同事；四、利人；皆攝取眾生之法也。回向心，謂回向種智，不求果德而招有漏，是為真善回向。如講義、直心是菩薩凈土下，指從三根本心起無量善行也。回向心是菩薩凈土下，指攝無量善行復歸三心也。隨智慧凈則心凈下，指若能凈其心，則所修取之佛國土亦自能凈也。
爾時，舍利弗承佛威神，作是念：若菩薩心凈，則佛土凈者，我世尊本為菩薩時，意豈不凈，而是佛土不凈若此？
佛知其念，即告之言：於意云何？日月豈不凈耶？而盲者不見。
對曰：不也，世尊！是盲者過，非日月咎。
舍利弗！眾生罪故，不見如來國土嚴凈，非如來咎。舍利弗！我此土凈而汝不見。
爾時，螺髻梵王語舍利弗：勿作是念，謂此佛土以為不凈。所以者何？我見釋迦牟尼佛土清凈，譬如自在天宮。
舍利弗言：我見此土丘陵、坑坎、荊棘、沙礫、土石、諸山，穢惡充滿。
螺髻梵王言：仁者心有高下，不依佛慧，故見此土為不凈耳。舍利弗！菩薩於一切眾生悉皆平等，深心清凈，依佛智慧，則能見此佛土清凈。
於是，佛以足指按地，即時三千大千世界若干百千珍寶嚴飾，譬如寶莊嚴佛無量功德寶莊嚴土，一切大眾嘆未曾有，而皆自見坐寶蓮華。佛告舍利弗：汝且觀是佛土嚴凈。
舍利弗言：唯然！世尊！本所不見，本所不聞，今佛國土嚴凈悉現。
佛語舍利弗：我佛國土常凈若此，為欲度斯下劣人，故示是眾惡不凈土耳。譬如諸天共寶器食，隨其福德，飯色有異。如是，舍利弗！若人心凈，便見此土功德莊嚴。
釋此文有三：一者、舍利弗聞隨其心凈則佛土凈，證以現見此南閻浮提不凈相，遂生佛因地心豈有不凈之疑。佛釋其疑，有比量云：汝舍利弗不見此土嚴凈，非如來咎；以汝等眾生自己罪障故。凡眾生自己業障，不見凈土，皆非如來咎。譬如眾盲者不見光明，皆非日月咎。
二者、螺髻見凈，舍利弗見穢，則有不定疑。螺髻釋以心有高下，不依佛慧，故見不凈；若能深心平等，依佛智慧，即見佛土凈。仍是見不凈是舍利弗咎，非如來咎。言心有高下者，舍利弗未嘗不見自在天宮之嚴凈，但由封執情見，心不平等，謂彼系自在天所有，非此閻浮提所有耳。此中，一者、雖成立理論，而不得實證；二者、二人各見，但能成立不定是穢，未能證實決定是凈。此時若不能證實此佛土決定是凈，則將令當時在法會之閻浮提人眾，益深罥疑網，末由解除矣，佛遂示現凈土。
三者、示現凈土，證實此佛土凈，使在法會大眾共見共聞，於是乃知見不凈者，確由自己之罪，而隨分見凈者，亦由自己之福。此正猶諸天共寶器食，隨其福德，飯色有異耳。佛土嚴凈，尚非螺髻梵王所能想像，況執為穢惡充滿哉！佛現身於──閻浮提人──同業招感、同分妄見之穢惡充滿閻浮提，亦為大悲愿力現同塵事，攝化罪業深重，志趣下劣之人焉耳。此與法華窮子喻品，可相引證。夫此佛土本常清凈，非假造作而後清凈。故一人心凈，即一人見佛土嚴凈也。
此經發起疑念，皆由舍利弗者，以舍利弗在聲聞中智慧第一，表法執也。此云承佛威神作是念者，蓋佛說法，但有信受，莫敢懷疑。佛因情見凡夫、法執圣眾皆不能不疑此，而又深藏心底不敢起問，乃加持舍利弗生此念以斷眾疑耳。
紀此章，承佛威神作是念句：正顯疑之所以起。自在天宮有二：一、大自在天；二、他化自在天。依佛智慧二句：指一念返觀，頓現凈土，即是自性清凈本心。寶莊嚴佛，為當時西土人所共知，莊嚴第一，故釋尊舉以喻之。示諸眾生不凈土句：明業力不同，得果自異。因眾生同分之心理、行為，眾惡不凈，故招感得今時惡濁世界耳。
當佛現此國土嚴凈之時，寶積所將五百長者子皆得無生法忍，八萬四千人皆發阿耨多羅三藐三菩提心。佛攝神足，於是世界還復如故。求聲聞乘者三萬二千諸天及人，知有為法皆悉無常，遠離塵垢，得法眼凈。八千比丘不受諸法，漏盡意解。
釋此文有二：一者、在嚴凈中，寶積等證無生法忍，及八萬四千人發菩提心。得無生法忍，種種位不一。觀其前述發心，則此正如善財遇德云登初住耳。此大乘益即在佛凈土中得者，以大乘依佛智慧故，佛智慧即法華佛知見也。二者、回復原狀之後，有小乘人二種獲益：三萬二千天人入見道位，成須陀洹，八千比丘成阿羅漢。小乘益在復故之後得者：一、因不依佛慧，故還從眾生見中得；二、因穢而忽凈，凈忽又穢，悟世無常，遂得圣果。此二者，亦凈眾生心分得二種凈佛土者。前者似得菩薩實報凈土；後者得小乘方便凈土因，故所得即凈土益也。
紀此章所言，得無生法忍，發菩提心，得法眼凈，漏意盡解各句：其義淺深，亦各自不同。顯大機大根獲大益，小機小根獲小益也。神足者，即六神通之第五種神足通。聲聞者，必待聞佛聲音說法而後悟解，不能獨覺者也。
釋方者，方法；便者，便宜。方者，方國時代；便者，便利順勢。謂心無常心，見無成見，惟以順便種種方國、種種時代之氣勢福利，善能應用種種便當適宜之方法化益群生也。古來釋為權巧、善巧等義，總不越此。第二品文題之為方便者，凡有三義：一者、第一峰頭無相見處。善財參學以修己求生凈土，凈名實行而化他取得佛國，皆別峰相見耳。實際理地不立一法，種種施為無非方便，故直至見阿閦佛皆方便也。但善財修己而往生凈土，故凡諸所遇，皆奉以為師；凈名以化他而修取佛國，故凡諸所遇，皆將以為資。其歷程相同，而行趣相反，故一生西方極樂國，一取東方不動國也。雖然，此皆方便門中事耳。二者、經云：以善方便居毗耶離。指維摩詰凈法界身，唯以方便應化人世，廣作種種和光同塵，隨類主導之事，故此標題方便。三者、經云：其以方便現身有疾。指維摩詰功德聚身，唯以方便示現老病，遂說種種應病與藥、解黏去縛之法，故此標題方便。由是觀之，此品實為凈名種種方便所依，故標方便為題也。
爾時，毗耶離大城中有長者，名維摩詰，
釋爾時，猶云當時，但指發現其事之時，未嘗確定年月日期。今意測之：凈名示疾之時，距寶積獻蓋之時，必已二三十年矣。何者？一、因前品睹瑞發心，聞法得忍，五百皆稱為長者子；今已稱為長者，且歷敘其以長者身所作種種佛事，故知其已隔二三十年也。否則，此凈名長者必非前品寶積所將五百長者子之一也。二、因列凈名示疾之方便，諸弟子及諸菩薩遂倒敘往者遇維摩詰之事，其所經歷必非少時，故知相距之年必久。
紀自此而後，從理即而入名字即。
已曾供養無量諸佛，深殖善本，得無生忍，辯才無礙，游戲神通，逮諸總持，獲無所畏，降魔勞怨，入深法門，善於智度，通達方便，大愿成就，明了眾生心之所趣，又能分別諸根利鈍，久於佛道，心已純淑，決定大乘。諸有所作，能善思量，住佛威儀，心大如海。諸佛咨嗟，弟子、釋、梵、世主所敬。
釋夫凈名者，乃吾人本凈之真性，即為正因佛性，無量諸佛皆從流出。然而真如內熏，須藉佛法僧寶外熏之緣，以為開發，起深厚心，向佛法僧，隨順修習凈善之法，資益真如佛性，故云已曾供養無量諸佛，深殖善本。此之二句，實為根本諸德之本。昧者空念佛名，妄想法性，靜坐鬼窟作活計謂是工夫，貪戀神識上弄光影執為本心，唯是落空亡外道與平地自囚之類。不知宏護三寶，溥利群生，興法供養及財供養，修敬福田與悲福田，乃能深殖善根，開顯德本，福備智圓，成無上覺。凈名供養諸佛，深殖善本，於是得無生忍，得無礙辯，得神通，得總持，得無畏，得智度，得通達方便，得成就大愿，得他心智，得宿命智，得決定大乘；結歸諸有所作，能善思量，住佛威儀，心大如海。故為諸佛之所咨嗟，弟子、釋、梵、世主之所恭敬。此自利也。
紀此章，供養諸佛，深殖善本二句：是為智、福兼修，智、福二者，即諸佛種性。辯才無礙句：謂於一義顯無量義，攝無量義為一義。逮諸總持句：謂收藏諸法，不令散失也。
欲度人故，以善方便，居毗耶離。資財無量，攝諸貧民；奉戒清凈，攝諸毀禁；以忍調行，攝諸恚怒；以大精進，攝諸懈怠；一心禪寂，攝諸亂意；以決定慧，攝諸無智。雖為白衣，奉持沙門清凈律行；雖處居家，不著三界；示有妻子，常修梵行；現有眷屬，常樂遠離；雖服寶飾，而以相好嚴身；雖復飲食，而以禪悅為味。若至博奕戲處，輒以度人；受諸異道，不毀正信；雖明世典，常樂佛法；一切見敬，為供養中最。
執持正法，攝諸長幼；一切治生諧偶，雖獲俗利，不以喜悅；游諸四衢，饒益眾生；入治正法，救護一切；入講論處，導以大乘；入諸學堂，誘開童蒙；入諸淫舍，示欲之過；入諸酒肆，能立其志。
若在長者，長者中尊，為說勝法；若在居士，居士中尊，斷其貪著；若在剎利，剎剎中尊，教以忍辱；若在婆羅門，婆羅門中尊，除其我慢；若在大臣，大臣中尊，教以正法；若在王子，王子中尊，示以忠孝；若在內官，內官中尊，化正宮女；若在庶民，庶民中尊，令興福力；若在梵天，梵天中尊，誨以勝慧；若在帝釋，帝釋中尊，示現無常；若在護世，護世中尊，護諸眾生。長者維摩詰以如是等無量方便，饒益眾生。
釋欲度人故，以善方便，居毗耶離，此轉上起下者。維摩詰既已成就如此大菩薩功德，為何居毗耶離與塵俗無異耶？
答曰：此以善方便度人耳。
然則其度人之善方便又為何等耶？
答曰：以六度度六蔽，一也。示有六種俗欲而常修戒、定、慧無漏之法，二也。示同四種邪行，度人自守，咸軌於正。雖為一切人所恭敬供養，奉為最上，而能不生驕慢，執持正法，攝諸長幼，三也。雖現身為實業家、交際家、法律家、政治家、演說家、教育家，而能隨處開導，饒益救護，四也。入縱欲之淫舍而能示其過，入亂性之酒肆而能立其志，則令淫欲、沈湎之徒見之，亦能發心趨道，不以為難。不然，彼淫湎者，將執酒色為天性，謂離欲清凈者，徒因藏身深山幽林，不見可欲而心不亂焉耳，非真有離欲清凈之人也。上來述其示居毗耶離和光同塵之方便，其下隨類現尊貴身以為主導，則又無間人天。人道有其八應，天道有其三應，近於觀音三十二應，可謂不出毗耶離而形充宇宙者也。故曰以如是等無量方便，饒益眾生。此就利他以言。從自利言，則如來藏不變隨緣，心、佛、眾生三無差別，乃理即菩提薩埵也。
剎利，此云地主，乃印度四姓中貴族。婆羅門，此云梵志，乃印度四姓中教徒。釋提桓因，此云能天主，華梵簡稱合云帝釋，即上帝也。護世，有四天王：東方持國、南方增長、西方廣目、北方多聞。受上帝命，護持人世，故名護世。
紀此章，博奕戲處句：謂博奕者，惟耽博奕，他非所知，故必入化度，令知尚有佛法。帝釋，為忉利天帝。護世，謂四天王，受天帝命，護諸行法眾生。以如是等無量方便饒益眾生句：顯維摩詰心中，自與常人不見可欲，使心不亂之心量不同。雖入凈穢之場，原無絲毫凈穢之相。以所見眾生凈穢之相，固是心作；能見眾生凈穢之心，亦是心造，本非外來，起於妄念，能自離念而救度眾生，則自得方便，獲大饒益耳。
其以方便，現身有疾。以其疾故，國王、大臣、長者、居士、婆羅門等，及諸王子，并余官屬，無數千人，皆往問疾。其往者，維摩詰因以身疾廣為說法：諸仁者！是身無常、無強、無力、無堅，速朽之法，不可信也。為苦為惱，眾病所集。諸仁者！如此身，明智者所不怙。是身如聚沫，不可撮摩；是身如泡，不得久立；是身如焰，從渴愛生；是身如芭蕉，中無有堅；是身如幻，從顛倒起；是身如夢，為虛妄見；是身如影，從業緣現；是身如響，屬諸因緣；是身如浮云，須臾變滅；是身如電，念念不住；是身無主，為如地；是身無我，為如火；是身無壽，為如風；是身無人，為如水；是身不實，四大為家；是身為空，離我我所；是身無知，如草木瓦礫；是身無作，風力所轉；是身不凈，穢惡充滿；是身為虛偽，雖假以澡浴衣食，必歸磨滅；是身為災，百一病惱；是身如丘井，為老所逼；是身無定，為要當死；是身如毒蛇，如怨賊，如空聚，陰、界、諸入所共合成。
諸仁者！此可患厭，當樂佛身。所以者何？佛身者，即法身也。從無量功德智慧生，從戒、定、慧、解脫、解脫知見生，從慈、悲、喜、舍生，從布施、持戒、忍辱柔和、勤行精進、禪定解脫三昧、多聞智慧諸波羅密生，從方便生，從六通生，從三明生，從三十七道品生，從止觀生，從十力、四無所畏、十八不共法生，從斷一切不善法，集一切善法生，從真實生，從不放逸生，從如是無量清凈法生如來身。諸仁者！欲得佛身，斷一切眾生病者，當發阿耨多羅三藐三菩提心。
如是長者維摩詰為諸問疾者如應說法，令無數千人皆發阿耨多羅三藐三菩提心。
釋本文之科判如下：
世間眾生，因不覺妄動而有病，凈名菩薩以大悲方便而示疾。非眾生病，如來無施教之功，眾生無自行之果。緣菩薩疾，法界有應機之教，菩薩有利他之行。若不覺妄動之病滅，則大悲方便之疾除；若大悲方便之疾起，則不覺妄動之病轉。感應道交，內外熏通，故以維摩詰疾，而國王、大臣、長者、居士、婆羅門及王子、官屬等無數千人，云集興問。凈名於是乃令人人以彼有病之身，推之人人自己之身。先觀身是無常、苦惱之聚，無足依恃，遂說十喻，以明人人自身無常及苦之理。立比量云：身是無常，不久立故；諸不久立者皆無常，如泡。余之九喻，例推可知。
問曰：何以知身是眾苦之聚也？
答曰：以身乍生，即為老與病死所依，呼吸無常，甚為危迫，故知是苦。
問曰：何以知身是無常耶？
答曰：此身血肉，業風所持，如吹水沫聚為一團，不可撮摩，撮摩即散，故知是無常也。
問曰：不然，身有個形體故。
答曰：身根色狀，業力暫現，猶如漚泡，不得久立，故知是無常也。
問曰：不然，身長時存在故。
答曰：渴愛所注，相似相續。如彼燈焰從油炷生，油乾炷燼，焰續則斷；渴消愛歇亦復如是，故知是無常也。
問曰：不然，身有自體相故。
答曰：層疊纏裹，恍似有實，然同芭蕉，中空無堅，故知是無常也。
問曰：不然，身體本常一故。
答曰：本無常一，顛倒故見。如觀眩人幻無為有，故知是無常也。
問曰：不然，身明了現前故。
答曰：雖有身相，如在夢中，見自見他，皆是虛妄，故知是無常也。
問曰：不然，身體是真實故。
答曰：由三世業集四大緣，在心鏡中現身如影，故知是無常也。
問曰：不然，身本自然有故。
答曰：業識為因，名色為緣，身依起滅，如聲之響，故知是無常也。
問曰：不然，身個形自存故。
答曰：業緣牽合，時變時滅，猶如浮云，倏然有無，故知是無常也。
問曰：不然，身有形現存故。
答曰：眾緣集起，才起即滅，如閃電光，剎那不住，故知是無常也。能見此身現前剎那、剎那變滅不住，則無常觀成矣。
下有八喻，觀身無我。問曰：身是無常與苦，此義不然。身有生命，有自在力，主宰環境，造作受用，何得比同影、響、云、電、無我無生之物？
答曰：不然，身體如地，非能自主。身心如火，豈為吾我？身之業用，動作如風，何來性命？身之生死，流轉如水，安有魂靈？四大假合，寧有真實？當體全空，何我何物？如草木瓦礫無知，故如地無主。為風力所轉無作，故如風無壽。此身無我，故無常、苦、空也。
以下六句，合觀不凈及苦。蓋苦與不凈是事，而無常、無我是理。雖悟無常、無我之理，觀身是苦，而習慣自然已成常事，貪玩色身深生愛著，然此實唯互相誑騙而自欺其明耳。何則？涕、淚、屎、尿、痰、唾、汗、垢，凡所流溢，無非不凈，是知全身穢污充滿，外包薄皮，偽現形容。雖復澡浴香潔，鮮衣美食，病與老死輒相凌逼，凡是又誰不曾身歷目擊者哉！顧猶貪玩愛著，非自欺欺人而何？故此身實為毒蛇、猛獸、怨賊、惡鬼所聚之曠野，處此甚可怖畏，甚可憂患，甚可厭惡。此為觀自身竟，即無常、苦、空無我、不凈四枯念處也。
一切可樂皆自身起，身既如是，除此身外，復有何者以為樂耶？使更無堪樂者，雖悟此身無常、苦、空無我、不凈，不唯無可除卻，除卻亦何所得，則翻不如不知此為愈也。
答曰：不然，有佛清凈法身甚是可樂。所以者何？以從無量功德智慧生故，從五分無漏法生故，從四無量心生故，從六波羅密生故，從方便、神通生故，從道品、止觀生故，從佛果不共力生故，從斷智二德生故，從真實嚴重生故，故當欣樂。此為觀佛身竟，即常、樂、我、凈四榮念處也。
釋尊昔於雙林之間現般涅盤，林之八樹變現四枯、四榮之相，以表四枯、四榮之間為大涅盤。六凡執世間法為常、樂、我、凈，固迷大涅盤，二乘執一切法為無常、苦、空無我、不凈，亦迷大涅盤。而大涅盤實亦不離四枯、四榮，四枯、四榮全即大涅盤也。大涅盤性如是，本不生菩提心亦復如是。故凈名令分別觀身相為剴切而顯發真心也。
雖然，此身既不足依，縱有佛身可樂，亦與吾今有何交涉？
答曰：不然，吾人自心本真如性，亦即佛心本真如性；而此心真如性，本非是人，亦非是佛，然具能起諸佛、眾生一切因果業報依正染凈之事。心迷性違，無明妄動，遂成吾人可患身世。心悟性順，圓覺真凈，遂成如來可樂法身。今且能迷之、違之而成此可患身世，夫甯不能悟之、順之而成佛可樂之法身也哉！亦在當人悟本心性，自覺佛性本具，發無上正等正覺心，學佛修習無量清凈之法焉耳。然佛清凈法身，圓明真常，離名絕相，隨九法界眾生凈善根緣，以本因地中大悲行愿，故現諸差別福智身土。是以得佛身現，須凈眾生善根緣力；欲得眾生緣力，須斷一切眾生煩惱生死之病，非由自求解脫之所能得。必焉發大乘心，普遍種植、發生、長養、成熟一切眾生善根德本，乃能得之。故曰誠欲斷一切眾生病，得佛身者，當發無上菩提心也。此為勸導發心竟。
夫維摩詰既因身疾，當前指點，深切著明，如應解說。彼問疾之無數千人，遂皆發無上正等正覺心。此為聞法發心竟。
然此經是修取凈佛國土法門，故專從利他一方面，示為維摩詰度人發心耳。須知此經即俗而真，即事而理，非所謂從假入空以自度，再從空出假以度他，然後自度度他入中道者。此圓頓門，一時同具，即利他而自利。故從自利言之，則凈名自發菩提心，猶善財初遇文殊耳。
紀此章，凈名因疾說法，不出四諦法門。是身無常下，先說分別觀自身，厭苦、斷集；觀四念處，知五陰、諸入所共合成。此可厭惡，當樂佛身下，次觀佛身，慕滅、修道。明法身從無量功德智慧生，乃至五分無漏法，四無量心、六波羅密、六通、三明、三十七道品、十力、四無畏、十八不共法，從如是無量清凈善法所生。在眾生身中，觀苦、不凈，無常、無我，如來涅盤四德中、即常、樂、我、凈耳。從業緣現句：吾人當知業為過去身中未斷之貪、愛、生因，與夫父母、四大之生緣相合，便現此身。設有因無緣、或有緣無因，皆不能生此身也。百一病惱句：人身有四大病苦，苦即惱義。地、水、火、風各有百一病惱，共為四百四病惱。
紀此章，通攝、二品。直心正念真如，即回事向理，不立一法，以法皆事故。一起法見、佛見，便違真如本體也。
釋夫聞法發心之後，繼之以從心起行者，全心成行，全行成心，三心總攝眾行，眾行集顯三心，雖復三心一行中發，眾行一心中修，然亦不廢前後層次，秩焉無紊，成厥條貫。初由勝解開發覺心，雖復遍修眾行，廣歷萬法，而唯念念求證真如法性。確立不拔，直往無前，把持要津，截斷凡圣，慧劍揮空，佛魔齊斬，是所謂實際理地不留一塵者。迨夫離念相應，觸證真如，顯如實空即是如實不空，凈德深淳，充周法界。由不可思議之熏，起不可思議之變，妙用繁興，靡從軌則。雖然，未應勝善獨居，還得昏蒙兼濟；盡而不盡，寓之無竟，大悲方便等虛空界，利樂眾生窮未來際。故由直心進乎深心，遂終之以大悲心也。
夫不可思議解脫之妙行，即俗而真，即真而俗；即事而理，即理而事；即自而他，即他而自；即人而境，即境而人；即色而心，即心而色；即因而果，即果而因。然此經標佛國為宗，歸宗有在，故專從化他一面以明之。
夫凈名者，即是真如實相，亦即直心正念真如。從本以來，唯是一心，名之真如。無真如名，非可修相，非可證相，擬心即錯，起念斯乖；小乘之真慧所不能到，大士之俗智亦不能契。故聲聞魁首、菩薩班頭，均被彈訶也。而先之以者，從信滿發心，經十住行，多修定慧，近於二乘，第知而不滯，過而不留耳。觀善財十住、十行間所參多比丘者，可知之矣。故師資感應，染凈隱現，從不可思議心，涌不可思議境，觀不可思議境，發不可思議心，依不可思議心，起不可思議教，聞不可思議教，得不可思議益。諸佛華嚴初成正覺，於海印三昧中一念炳現微塵剎土、十世古今，頓從佛地詮顯歷劫修行諸菩薩法是也。次、兼談小乘之法，示疾說法，開發勝心，猶佛華嚴入法界品，只園會上已有舍利弗等聲聞僧眾。文殊師利游化，意同凈名示疾，善財乃因之發心也。此，凈名彈訶舍利弗等，正猶善財參學德云等耳。華嚴以策進行人至於佛地為宗，故就他之益自者以明。此經以攝受眾生凈乎佛國為宗，故就自之益他者以明。宗本無本，遇緣即宗；建宗有殊，行法斯異；行法雖異，程序同也。
釋師資禮道，不違世間。師視資如弟，以兄自居；資事師如父，以子自處；相影合稱，故名弟子。然如來為三界大師、四生慈父，孰非弟子，而獨標名聲聞眾者何哉？蓋釋尊忍土之教法，雖復從大施小，回小成大，而化儀則存乎聲聞。舍家從佛，為法眷屬，住持三寶，宏范三界，從聞生解，事事資承，弟子之儀，事理圓足。不同俗人雖信佛而在家奉事君親，大士雖契佛而隨處游化世間。故弟子之名義，有廣有狹：廣雖遍及一切，狹則專屬聲聞。又依大乘經之廣義，皆稱佛子；此依小乘經以稱為弟子，故專指聲聞也。然此應名弟子述昔被呵斥因緣辭不堪往維摩詰問疾品，今略之，故但標名第三也。
爾時，長者維摩詰自念寢疾於床，世尊大慈，寧不垂愍？
釋現疾運悲，回果向因；興念佛慈，回因向果。寢床，即證真如法性。智悲同現，體用圓彰，如首楞嚴經所說上同十方諸佛慈力，下同六道眾生悲仰者是也。此本屬文殊領眾入室後，從甚深慈悲之根本心集諸善法者；佛是具足眾善法者，故念佛心為深心也。而此、二品，則從佛應感邊，倒顯凈名已曾歷空一切人法證入法性，非根本智、究竟智之文殊師利不足與之對揚。從甚深不可思議心，興甚深不可思議化，故諸弟子、菩薩咸言不堪。此為凈名邊之能感，此一感念，直貫至經宗分之終。下為佛邊赴感之應：未入室，猶是應非所感，此猶未登地前，雖感佛應，尚同三乘應化，未見真身。入室後，雖感應相交而猶有隔，此猶佛應登地菩薩，雖現他受用身，猶是菩薩所分見之佛身，未接真身。出室至於佛前，觀佛身，取佛土，乃如佛華嚴經普賢近在毗盧遮那佛前，居等覺地，為佛長子。感應之功，方極親切。
紀此章，引如首楞嚴經所說，上同十方諸佛慈力句：正述凈名之所以仰慈也。下同六道眾生悲仰句：正起凈名之所以示疾也。先因仰慈以示疾，次因示疾以運悲，後因運悲而感慈。故曰感應之功，方極親切。
佛知其意，即告舍利弗：汝行詣維摩詰問疾。
舍利弗白佛言：世尊！我不堪任詣彼問疾。所以者何？憶念我昔曾於林中，宴坐樹下。時維摩詰來謂我言：唯！舍利弗！不必是坐為宴坐也。夫宴坐者，不於三界現身意，是為宴坐；不起滅定而現諸威儀，是為宴坐；不舍道法而現凡夫事，是為宴坐；心不住內，亦不在外，是為宴坐；於諸見不動而修行三十七品，是為宴坐；不斷煩惱而入涅盤，是為宴坐。若能如是坐者，佛所印可。
時我，世尊！聞說是語，默然而止，不能加報，故我不任詣彼問疾。
釋舍利弗，於聲聞中智慧第一。
夫樹下宴坐，乃沙門之常法耳。然以宴坐為宴坐者，則亦以不宴坐為不晏坐。對待既生，分別斯熾，雖至滅盡恒、不恒行心心所法得大歇息，迨夫起心應物，依然事與真違。夫宴坐者，本無不坐，今亦無坐，坐不坐相了不可得，清凈本然，周遍法界，豈必如此樹下之坐乃為宴坐？夫即事而真，則全真皆事，坐無坐相，烏有此身如枯木，心若死灰之宴坐相哉？坐即不坐，經行、翹立孰非坐哉？不坐即坐，豈必舍定慧之道法，乃現穿衣吃飯等凡夫之事哉？覓坐不坐相不可得，豈有坐則攝心緣內，起則應外緣哉？身邊等見，當體空寂，豈必斷諸見，乃能修行道品哉？煩惱之性即是涅盤，豈別有涅盤外與涅盤相對之煩惱，必斷滅之，乃得入涅盤哉？如是之坐即大涅盤，具足德用，佛所印可。舍利弗聞凈名之說而默然者，以其所說雖說無說，舍利弗執法相，不知其所說之謂何，故默然耳。
自行則在善邊策進精益，從智德明，故善財遇一善知識即得一法門也。化他則向濁邊減少過患，從斷德明，故凈名遇一善知識即去一法執也。此一法之兩面觀也，亦當體之中道觀也。一智一斷，一得一去，如稱兩頭，低昂時等。
紀舍利弗段中，不於三界現身意句：謂了身意之相本不可得故。不起滅定而現諸威儀句：謂見諸法寂滅相，乃是真定，威儀亦本來寂滅故。
佛告大目犍連：汝行詣維摩詰問疾。
目連白佛言：世尊！我不堪任詣彼問疾。所以者何？憶念我昔入毗耶離大城，於里巷中為諸居士說法。時維摩詰來謂我言：唯！大目連！為白衣居士說法，不當如仁者所說。夫說法者，當如法說。法無眾生，離眾生垢故；法無有我，離我垢故；法無壽命，離生死故；法無有人，前後際斷故；法常寂然，滅諸相故；法離於相，無所緣故；法無名字，言語斷故；法無有說，離覺觀故；法無形相，如虛空故；法無戲論，畢竟空故；法無我所，離我所故；法無分別，離諸識故；法無有比，無相待故；法不屬因，不在緣故；法同法性，入諸法故；法隨於如，無所隨故；法住實際，諸邊不動故；法無動搖，不依六塵故；法無去來，常不住故；法順空，隨無相，應無作；法離好丑；法無增損；法無生滅；法無所歸；法過眼、耳、鼻、舌、身、心；法無高下；法常住不動；法離一切觀行。唯！大目連！法相如是，豈可說乎？夫說法者，無說無示；其聽法者，無聞無得。譬如幻士為幻人說法，當建是意而為說法；當了眾生根有利鈍，善於知見，無所罣礙；以大悲心贊於大乘，念報佛恩，不斷三寶，然後說法。維摩詰說是法時，八百居士發阿耨多羅三藐三菩提心。我無此辯，是故不任詣彼問疾。
釋目犍連，古婆羅門姓；名拘律陀，印度樹名。於聲聞中神通第一。
此經凈名所訶斥諸弟子及諸菩薩，其所行者，皆佛之常法也。諸人輔佛化之常，而凈名贊之以奇，奇而彌常，乃因是成佛法之大。此中目連為諸居士說法，亦依佛之常式：先說施論，次說戒論，次說生天果報之論，次說樂論，次說果報過患之論，次說離世間論，次說涅盤功德。而未觀察聽法之眾是何根性，貿然為說人天業果之法，轉令起執人、我、眾生、壽命之相，障其大乘善根，不能發心。故凈名乃直從第七涅盤功德而說。所謂如法而說，即如涅盤法性而說是也。法性離言，故無可說，無說而說，同於幻化。不執軌式，不存知見，隨根利鈍，說無罣礙；大悲心故，贊嘆大乘，令彼聞佛功德增長善信；廣設方便，興建三寶，以是因緣，乃可說法。案：此即是以四悉檀故，佛乃說法也。夫大乘者，具一切乘，人天之機隨得人天之益，二乘之機隨得二乘之益，大乘之機即可因之得入大乘，故八百居士聞之即發生大乘心也。夫此豈拘執資格，牽制形儀者，規規然謂塵俗之士唯人天之法是宜者所能逮哉！夫所謂即俗而真者，見乎茲矣！
紀大目犍連段中，當了眾生根有利鈍句：謂不為己知見所障礙，隨順而說。以大悲贊於大乘等三句：謂當如法而說，了平等性，不取諸相，不生差別，是為真善說法。
佛告大迦葉：汝行詣維摩詰問疾。
迦葉白佛言：世尊！我不堪任詣彼問疾。所以者何？憶念我昔於貧里而行乞。時維摩詰來謂我言：唯！大迦業！有慈悲心而不能普，舍豪富，從貧乞。迦葉！住平等法，應次行乞食；為不食故，應行乞食；為壞和合相故，應取摶食；為不受故，應受彼食；以空聚想，入於聚落，所見色，與盲等；所聞聲，與響等；所嗅香，與風等；所食味，不分別；受諸觸，如智證；如諸法，如幻相，無自性，無他性，本自不然，今則無滅。迦葉！若能不舍八邪，入八解脫，以邪相入正法，以一食施一切，供養諸佛及眾賢圣，然後可食。如是食者，非有煩惱，非離煩惱，非入定意，非起定意，非住世間，非住涅盤。其有施者，無大福，無小福，不為益，不為損，是為正入佛道，不依聲聞。迦葉！若如是食，為不空食人之施也。時我，世尊！聞說是語，得未曾有，即於一切菩薩深起敬心。復作是念：斯有家名，辯才智慧，乃能如是。其誰不發阿耨多羅三藐三菩提心？我從是來，不復勸人以聲聞、辟支佛行，是故不任詣彼問疾。
釋迦葉，亦古婆羅門姓，於聲聞中精進第一。
夫阿羅漢已得無生，證身命空，何資搏食？徒以助行佛化，應受供養，為世福田，利益人天而已。夫然，故大迦葉悲心獨重，憫諸貧苦之輩，夙無福因，今無福果。如今生不種福因，來世仍無福果，乃多從之乞食，使獲成福因也。然迦葉之應供自居，貧苦是乞，見法高下，存心取舍，甚矣，其違於平等實相也，故來凈名之訶。夫以平等如應乞食，乞食即非乞食，六塵即非六塵，邪正多少即非邪正多少，圣凡染凈即非圣凡染凈，福無大小，人無損益，乃能如乞食之法，證乞食之性。如是乞食，乃不空食人施。若夫稍有高下、取舍，即為毒器，豈成福田？迦葉從是敬重菩薩，不復以小乘法化人，亦承認在家居士之能學佛也。
此即八背舍，成阿羅漢時轉成八解脫也。
紀迦葉段中，應次行乞食句：謂依佛制，次第行乞。佛制比丘行乞，必須挨戶而乞，不越貧趨富，亦不避惡趨善。沿門托缽，缽滿即已，一視平等，俾修福田。為不食故句：謂二乘人有云：滋養此身，備入涅盤，即為增相。以涅盤無增減，與性相違，故應不食。本自不然句：謂本來無一切法生。無大福等四句：謂真如法性本空，故無大、小、損、益。
佛告須菩提：汝行詣維摩詰問疾。
須菩提白佛言：世尊！我不堪任詣彼問疾。所以者何？憶念我昔入其舍，從乞食。時維摩詰取我缽，盛滿飯，謂我言：唯！須菩提！若能於食等者，諸法亦等；諸法等者，於食亦等；如是行乞，乃可取食。若須菩提不斷淫怒癡，亦不與俱；不壞於身，而隨一相；不滅癡愛，起於明脫；以五逆相而得解脫，亦不解不縛；不見四諦，非不見諦；非得果，非不得果；非凡夫，非離凡夫法；非圣人，非不圣人；雖成就一切法，而離諸法相，乃可取食。若須菩提不見佛，不聞法，彼外道六師：富蘭那迦葉、末伽黎拘賒黎子、刪闍夜毗羅胝子、阿耆多翅舍欽婆羅、迦羅鳩馱迦旃延、尼犍陀若提子等，是汝之師，因其出家，彼師所墮，汝亦隨墮，乃可取食。若須菩提入諸邪見，不到彼岸，住於八難，不得無難，同於煩惱，離清凈法，汝得無諍三昧，一切眾生亦得是定。其施汝者，不名福田；供養汝者，墮三惡道；為與眾魔共一手，作諸勞侶；汝與眾魔及諸塵勞等無有異。於一切眾生而有怨心，謗諸佛，毀於法，不入眾數，終不得滅度。汝若如是，乃可取食。
時我，世尊！聞此茫然，不識是何言，不知以何答，便置缽欲出其舍。維摩詰言：唯！須菩提！取缽勿懼。於意云何？如來所作化人，若以是事詰，寧有懼不？我言：不也。維摩詰言：一切諸法如幻化相，汝今不應有所懼也。所以者何？一切言說不離是相，至於智者，不著文字，故無所懼。何以故？文字性離，無有文字，是則解脫。解脫相者，則諸法也。維摩詰說是法時，二百天子得法眼凈。故我不任詣彼問疾。
釋須菩提，此云善現，或云善業，或云空生。於聲聞中解空第一。
須菩提雖解空第一，徒以定慧觀察如是，而於尋常日用之間，實未能息圣凡、染凈、邪正、魔佛種種分別，不起執著。雖知一切眾生如幻，一切諸法如化，說時雖悟，用時尚迷，故於文字言語之縛不得解脫。凈名能使解空第一之須菩提生大恐懼，亦所謂住不可思議解脫菩薩，有大威力能為逼迫，龍象蹴踏非驢所堪者也。此文所說，不外食與一切法平等義，一切法平等故，雖一切煩惱惡見、外道邪魔法，皆與佛及汝阿羅漢無諍三昧無二無別可也。須菩提向為佛法、阿羅漢法縛其心，分別執著凡外、邪魔之法，故聞之心驚也。在須菩提之意，此種種法其性雖等，然其體相、因果、功用不能平等，殊不知即法性是種種法，種種法即法性，彌滿清凈，當處圓湛，豈離一切法外別有所謂法性者哉？故曰解脫相者，即諸法也。
一相，謂無相也。
富蘭那迦葉──迦葉是姓，名富蘭那，執空為極。
末伽黎拘賒黎子──姓拘賒黎，名末伽黎，此云昧道，執自然見。
刪闍夜毗羅胝子──姓毗羅胝，名刪闍夜，此云正勝，執苦盡見。
阿耆多翅舍欽婆羅─名阿耆多翅舍，別號為欽婆羅，極苦求脫。
迦羅鳩馱迦旃延──姓迦旃延，名為剪發，矯亂論者。
尼犍陀若提子───尼犍陀，出家也，若提是母名也，執定命見。
紀須菩提段中，入其舍，從乞食句：謂入凈名之室，向凈名行乞也。空生行乞，專入富家。此與迦葉相反，迦業專入貧里，意謂：貧人今世由不聞佛法，不見比丘僧，三寶種斷，故受貧窮。向其行乞，使修福田，發起善根，令生正信。空生意謂：今世富人，過去生中必具微少善根，受人間福。向其行乞，使補足福田，增長善根，令不退墮。雖各執一義，但二俱遠平等法性耳。若能於食等者句：正破貧富差別之相，凈名即於一食中開顯正智法性也。汝若如是，乃可取食句：總結上義，反顯雖證涅盤，應受供養。但當知本無自相，諸法皆空，乃解真空。
佛告富樓那彌多羅尼子：汝行詣維摩詰問疾。
富樓那白佛言：世尊！我不堪任詣彼問疾。所以者何？憶念我昔於大林中，在一樹下為諸新學比丘說法。時維摩詰來謂我言：唯！富樓那！先當入定，觀此人心，然後說法，無以穢食置於寶器。當知是比丘心之所念，無以琉璃同彼水精。汝不能知眾生根源，無得發起以小乘法，彼自無瘡，勿傷之也。欲行大道，莫示小徑，無以大海內於牛跡，無以日光等彼螢火。富樓那！此比丘久發大乘心，中忘此意，如何以小乘法而教導之？我觀小乘智慧微淺，猶如盲人，不能分別一切眾生根之利鈍。
時維摩詰即入三昧，令此比丘自識宿命，曾於五百佛所植眾德本，回向阿耨多羅三藐三菩提，即時豁然，還得本心。於是諸比丘稽首禮維摩詰足。時維摩詰因為說法，於阿耨多羅三藐三菩提不復退轉。我念聲聞，不觀人根，不應說法，是故不任詣彼問疾。
釋富樓那彌多羅尼子，此云滿慈，帶父母名。聲聞眾中說法第一。
小乘聞佛聲教，得以悟入，遂執佛語為決定是，向人講說，不復觀機，遂將自證小乘之法，為諸新學比丘講說。不知此新學比丘久植大眾善根，故為凈名所彈斥也。
紀富樓那段中，無以穢食置於寶器，無以琉璃同彼水晶，無以大海內於牛跡，無以日光等彼螢火數句，皆為所喻。意謂：見新學比丘，本具足大乘心，不應對之說小乘法。即時豁然，還得本心二句：諸君亦當自念：我輩自性中有維摩詰，於二六時中常使我輩覺悟，倘能豁然，亦還得凈心也。
佛告摩訶迦旃延：汝行詣維摩詰問疾。
迦旃延白佛言：世尊！我不堪任詣彼問疾。所以者何？憶念昔者，佛為諸比丘略說法要，我即於後敷演其義，謂無常義、苦義、空義、無我義、寂滅義。時維摩詰來謂我言：唯！迦旃延！無以生滅心行說實相法。迦旃延！諸法畢竟不生不滅，是無常義；五受陰洞達空無所起，是苦義；諸法究竟無所有，是空義；於我、無我而不二，是無我義；法本不然，今則無滅，是寂滅義。說是法時，彼諸比丘心得解脫，故我不任詣彼問疾。
釋迦旃延，亦婆羅門姓，聲聞眾中論議第一。
佛說法要，但舉無常、苦、空、無我、寂滅之名，迦旃延為解說其義。不知此四念住、三法印之更有深義，徒將佛言局其小乘之見，豈稱佛意！故曰無以生滅心行說實相法。蓋法實相，本無生滅，生滅心行見為生滅。譬云舟行岸移、云駛月運，正就所見行移、駛運指出岸月實不移運，故曰諸法畢竟不生不滅是無常義。猶云岸月畢竟不移不運，是舟行岸移、云駛月運義。說五陰逼迫苦，正明五陰本空無受，實無苦樂。說諸法空，非謂有實有法可使成空，乃由研究諸法自性無有。以執我故，說為無我，正明所執之我不異無我，非教別執無我。諸法實相本無諸法，非今滅之，故名寂滅。諸比丘聞之心得解脫者，成阿羅漢果也。
紀迦旃延段中，生滅心行，即功用造作義。五受，凡五陰各有受義。我、無我，凡夫執著五陰法，和合假相為我義；小乘人證得無凡夫外道之我，為無我義。其實於我、無我而不二，是真菩薩通達無我法。
佛告阿那律：汝行詣維摩詰問疾。
阿那律白佛言：世尊！我不堪任詣彼問疾。所以者何？憶念我昔於一處經行。時有梵王，名曰嚴凈，與萬梵俱，放凈光明，來詣我所，稽首作禮，問我言：幾何？阿那律！天眼所見。我即答言：仁者！吾見此釋迦牟尼佛土三千大千世界，如觀掌中庵摩勒果。
時維摩詰來謂我言：唯！阿那律！天眼所見，為作相耶？無作相耶？假使作相，則與外道五通等；若無作相，即是無為，不應有見。世尊！我時默然。
彼諸梵聞其言，得未曾有，即為作禮而問曰：世孰有真天眼者？
維摩詰言：有佛世尊得真天眼，常在三昧，悉見諸佛國，不以二相。於是，嚴凈梵王及其眷屬五百梵天皆發阿耨多羅三藐三菩提心，禮維摩詰足已，忽然不現。故我不任詣彼問疾。
釋阿那律，此云如意，是佛族弟，佛弟子中天眼第一。
大阿羅漢天眼，多能見大千界，量同大自在天，然未若阿那律見如掌果之清晰耳。蓋阿羅漢天眼之見，類其大齊，本無異乎天神、天道，特言其量，故言第一。實則見有限量，即有不見；不見即礙，礙非天眼。有相既同外道，無相則無所見，阿那律將以何為天眼第一耶？惟佛即肉眼同時具五眼，見麤果色，見細業色，見色性空，見色性德，見不見、色不色不二，故曰常在三昧，悉見諸佛國，不以二相見。如是乃真為通非礙之天眼耳。凈名訶彈一切，又處處稱嘆佛德者，在自行即直心正念真如，在化他即念報佛恩、紹隆三寶，所謂不求人、天、聲聞、緣覺、權乘菩薩之果，唯求無上正等正覺。用是真往無前，離諸委曲。
紀阿那律段中，庵摩勒果，如中土檳榔。
佛告優波離：汝行詣維摩詰問疾。
優波離白佛言：世尊！我不堪任詣彼問疾。所以者何？憶念昔者，有二比丘犯律行以為恥，不敢問佛，來問我言：唯！優波離！我等犯律，誠以為恥，不敢問佛，愿解疑悔，得免斯咎。我即為其如法解說。
時維摩詰來謂我言：唯！優波離！無重增此二比丘罪，當直除滅，勿擾其心。所以者何？彼罪性不在內，不在外，不在中間。如佛所說，心垢故眾生垢，心凈故眾生凈。心亦不在內，不在外，不在中間。如其心然，罪垢亦然，諸法亦然，不出於如。如優波離！以心相得解脫時，寧有垢不？
我言：不也。
維摩詰言：一切眾生心相無垢亦復如是。唯！優波離！妄想是垢，無妄想是凈；顛倒是垢，無顛倒是凈；取我是垢，不取我是凈。優波離！一切法生滅不住，如幻、如電；諸法不相待，乃至一念不住；諸法皆妄見，如夢、如焰、如水中月、如鏡中像，以妄想生。其知此者，是名奉律；其知此者，是名善解。
於是，二比丘言：上智哉！是優波離所不能及，持律之上而不能說。
我答言：自舍如來，未有聲聞及菩薩能制其樂說之辯，其智慧明達為若此也。
時二比丘疑悔即除，發阿耨多羅三藐三菩提心，作是愿言：令一切眾生皆得是辯。故我不任詣彼問疾。
釋優波離，此云上首，持律第一。
凈名彈訶佛諸弟子，多就其所得之第一法以施破斥。蓋其所得之第一法，即其執見之所存也。解其所執，非壞其法，故就其法以顯其性。優波離持律第一，故犯律比丘就而求決疑除悔之法，優波離必照律為之解說。則令犯者益見罪相，非疑己永不復能修佛法，悔之無已，則疑佛律過嚴，悔出家耳，此則是重增其罪也。故謂當直除滅，勿擾其心。此之二語，最為除罪滅障無上上義。罪非他物，擾濁心是。不擾其心，心本清凈；諸法如故，罪性亦如。唯由妄想顛倒取著我人之相，斯即違犯本清凈心，名犯戒垢。何者？一切法皆妄想所生，念念不住，是故念一切法皆名犯戒。唯知是妄想生，一切不取，乃名善解佛律而奉持者。此顯金剛心地本清凈戒，但能護持，即入佛位。故二比丘聞之，疑悔消而大心生也。
紀優波離段中，如法解說句：謂即如常制，說犯何戒，在何律，當如何懺悔；如不懺悔，得何惡果也。罪性不在內三句：謂罪性本空，當觀察性空時，所犯亦當體直滅。例如殺人，世法、出世法中皆認為犯罪、犯戒之極重者。執梃與刃之手，及所執之梃與刃，并被梃與刃所殺斃之人。試問：此犯罪戒，生於三者之何種？如謂生於能執梃刃之手，是手便有罪垢性，則此手無論作何事業皆為罪垢──內。如謂生於所執之梃與刃，是梃、刃又有罪垢性，則此梃、刃無論用作何用亦皆為罪垢──中間。如謂生於所被殺斃之人──所謂刑律犯殺傷罪，特定客體為人；然殺甲與殺乙等，又不確定──，是殺斃之人，便有罪垢性，應無論何種因緣皆為罪垢──外。此三際罪垢之屬於相分者，即事分。至屬於見分中之心境動念，則內決意，中間著手，外亦復如是，無有罪垢性之所在。然則犯者，是之謂妄動；判罪垢者，亦是妄判。不出於如句：謂見一切無有二相，無有變異相，一如無二如。如，即真如也。以心相得解脫句：謂小乘證生空法性，雖為戒、定、慧修成，實則眾生心相本來無垢，皆由倒妄起，能離倒妄，則真解脫矣。倒即顛倒，為依他起；妄即妄想，為遍計執。諸法不相待，分前後、彼此皆妄見。一念不住，微細生滅，正所謂剎那剎那，念念生滅，而一剎那中，即有九百念生滅也。
佛告羅睺羅：汝行詣維摩詰問疾。
羅睺羅白佛言：世尊！我不堪任詣彼問疾。所以者何？憶念昔時，毗耶離諸長者子，來詣我所，稽首作禮，問我言：唯！羅睺羅！汝佛之子，舍轉輪王位，出家為道；其出家者，有何等利？我即如法為說出家功德之利。
時維摩詰來謂我言：唯！羅睺羅！不應說出家功德之利。所以者何？無利、無功德，是為出家。有為法者，可說有利、有功德。夫出家者，為無為法。無為法中，無利、無功德。羅睺羅！夫出家者，無彼無此，亦無中間，離六十二見，處於涅盤，智者所受，圣所行處，降伏眾魔；度五道，凈五眼，得五力，立五根；不惱於彼，離眾雜惡。摧諸外道，超越假名，出淤泥，無系著，無我所，無所受，無擾亂，內懷喜，護彼意，隨禪定，離眾過。若能如是，是真出家。
於是，維摩詰語諸長者子：汝等於正法中，心宜共出家。所以者何？佛世難值。
諸長者子言：居士！我聞佛言，父母不聽，不得出家。
維摩詰言：然！汝等便發阿耨多羅三藐三菩提心，是即出家，是即具足。爾時，三十二長者子皆發阿耨多羅三藐三菩提心。故我不任詣彼問疾。
釋羅睺羅，此云覆障，是佛之子，於聲聞中密行第一。
如法為說出家功德之利，即出家功德經之類。夫說出家功德，乃依一二悉檀令生歆慕，生善根耳。然有利根上智，則不喜此，或將因之轉生譏毀。謂以功德誘人出家，諸出家者皆以貪功德故，貪私利故，乃為出家，若宋儒有謂佛之徒皆因自私出家者是。是則在法門既招人之謗，在本人又長己之貪，故凈名直赴第三、第四悉檀以說之，而曰無利無功德名出家。此正猶菩提達摩答梁帝，謂度僧造寺等并無功德，而曰自性妙圓，體是空寂，如是功德，不向世求者也。然赴前二悉檀與赴後二悉檀，適機而赴，不存優劣。蓋真出家乃無功德之大功德，無利之大利耳。故凈名既說出家無利、無功德，即說出家真實功德之利，勸令出家。父母未許，勸令發無上心即為出家，即為具戒。夫何等平易，何等活潑，何等坦蕩，何等自由哉！此真不用一法系人者也。
紀羅睺羅段中，不應說出家功德之利句：謂出家本無功德，功德本無自性故。離六十二見句：謂六十二見皆為對待之法，依見惑顛倒起。五陰各具四陰；四陰又各具三世。得五力，立五根二句：謂能得信、進、念、定、慧效力，其根便不易動搖。隨禪定四句：謂凡夫平時為五陰法所障，此所障者，即便是家，能離此障，即是出家也。
佛告阿難：汝行詣維摩詰問疾。
阿難白佛言：世尊！我不堪任詣彼問疾。所以者何？憶念昔時，世尊身小有疾，當用牛乳，我即持缽詣大婆羅門家門下立。時維摩詰來謂我言：唯！阿難！何為晨朝持缽住此？
我言：居士！世尊身小有疾，當用牛乳，故來至此。
維摩詰言：止！止！阿難！莫作是語。如來身者，金剛之體，諸惡已斷，眾善普會，當有何疾？當有何惱？默往，阿難！勿謗如來，莫使異人聞此麤言，無令大威德諸天及他方凈土諸來菩薩得聞斯語。阿難！轉輪圣王以少福故，尚得無病，豈況如來無量福會普勝者哉！行矣！阿難！勿使我等受斯恥也。外道、梵志若聞此語，當作是念：何名為師？自疾不能救，而能救諸疾人？可密速去，勿使人聞。當知阿難！諸如來身，即是法身，非思欲身。佛為世尊，過於三界；佛身無漏，諸漏已盡；佛身無為，不墮諸數。如此之身，當有何疾？
時我，世尊！實懷慚愧，得無近佛而謬聽耶？即聞空中聲曰：阿難！如居士言，但為佛出五濁惡世，現行斯法，度脫眾生。行矣！阿難！取乳勿慚！世尊！維摩詰智慧辯才為若此也。是故不任詣彼問疾。
釋阿難，此云慶喜，是佛族弟，於聲聞中記聞第一。
夫佛身本無身相之可得，為應有緣，生於人間，則亦如人常法，現行人世幻化之相。世人昧之，以為佛身實有其事，故凈名即從色身揭出法身、實報身，使人敬仰。既令阿難自疑近佛謬聽，去其多聞之恃。又聞空聲說明佛應五濁惡世，現為如是之故，應機不同，示說非一。此文雖少，遍赴四悉檀緣。顯佛身無為，不墮諸數者，第一義也。贊佛福德，生人善信，各為人也。破阿難之自恃記聞無謬，是對治也。五濁惡世現行斯法，普為世也。
紀阿難段中，金剛之體句：謂如來身清凈法身，功德莊嚴，究竟一切堅固。轉輪圣王，謂天人所修。人間亦有四，常指者，金輪王也。印度古傳說，常有之，謂能率其大臣眷屬，飛行空中。梵志，為凈行義，即婆羅門也，修清凈行，雖不出家，奉大梵天王，自謂此天所生者。非思欲身句：反顯三界眾生貪欲為本，思即無明妄動，隨起貪欲故。不墮諸數句：謂佛性本無分別，超諸數量之外，自難以數目分量表示，法身亦爾。五濁惡世句：謂劫濁、見濁、煩惱濁、眾生濁、命濁，皆能令眾生昏亂不明凈，猶以泥沙投於清水也。
如是五百大弟子各各向佛說其本緣，稱述維摩詰所言，皆曰不任詣彼問疾。
釋夫十大弟子各居一特長，表十行之義也。十住、十行皆真如性，而初不壞十住、十行之相。五百弟子通表眾行，眾行亦皆真如，而又皆非真如，故皆不任詣彼問疾。
釋此品繼來者。歷十住、十行，至此品入十回向也。奚以知此品為十回向也？華嚴經入法界品，善財所參十回向位之善知識，皆大菩薩，其為證一。十回向位不出三種回向：一者、回因向果，亦名回向無上菩提；二者、回事向理，亦名回向真如法性；三者、回自向他，亦名回向法界眾生。今此彌勒一章，泯其功行名位，即為回因向果。光嚴一章，融其境界法相，即為回事向理。持世一章，化其佛魔知見，即為回自向他。善德一章，既回善德之財施向法施，即為回向真如法性；分一分施會中最下乞人，即為回向法界眾生；分一分供光明國土難勝如來，即為回向無上菩提：乃一念中修三回向者也。其為證二。
佛不即命妙德問疾，引令諸弟子、諸菩薩歷述前番遇維摩詰之因緣者，固將顯維摩詰現居之德，使群情肸向而成其凈佛國土之行。亦反明維摩詰所曾經過之事，見其直心正念真如，趨無上觀，修一切行而不取，證一切位而無著。蓋心直者言直，在行己則有疑必決，在處人則無過不摧。維摩詰者，所以示修凈佛國行者之模范者也。當仁不讓，見義勇為，禪宗古德，頗多其人。
紀此品，承上品入十回向。通標三種回向：一、回向無上菩提，即回因向果，回向佛果義。二、回向真如法性，即回事向理。所言事者，即是世、出世間種種差別不同之法，皆以真如法性為理體義。三、回向法界眾生，即回自向他義。因此菩薩，雖入大乘，尚未證得真如佛海，故應入此十回向位耳。
於是佛告彌勒菩薩：汝行詣維摩詰問疾。
彌勒白佛言：世尊！我不堪任詣彼問疾。所以者何？憶念我昔為兜率天王及其眷屬，說不退轉地之行。時維摩詰來謂我言：彌勒！世尊授仁者記，一生當得阿耨多羅三藐三菩提，為用何生得受記乎？過去耶？未來耶？現在耶？若過去生，過去生已滅；若未來生，未來生未至；若現在生，現在生無住。如佛所說：比丘！汝今即時亦生亦老亦滅。若以無生得受記者，無生即是正位，於正位中，亦無受記，亦無得阿耨多羅三藐三菩提，云何彌勒受一生記乎？為從如生得受記耶？為從如滅得受記耶？若以如生得受記者，如無有生；若以如滅得受記者，如無有滅。一切眾生皆如也，一切法亦如也，眾圣賢亦如也，至於彌勒亦如也。若彌勒得受記者，一切眾生亦應受記。所以者何？夫如者，不二不異。若彌勒得阿耨多羅三藐三菩提者，一切眾生皆亦應得。所以者何？一切眾生即菩提相。若彌勒得滅度者，一切眾生亦當滅度。所以者何？諸佛知一切眾生畢竟寂滅，即涅盤相，不復更滅。是故，彌勒！無以此法誘諸天子，實無發阿耨多羅三藐三菩提心者，亦無退者。彌勒！當令此諸天子舍於分別菩提之見。所以者何？菩提者，不可以身得，不可以心得。寂滅是菩提，滅諸相故；不觀是菩提，離諸緣故；不行是菩提，無憶念故；斷是菩提，舍諸見故；離是菩提，離諸妄想故；障是菩提，障諸愿故；不入是菩提，無貪著故；順是菩提，順於如故；住是菩提，住法性故；至是菩提，至實際故；不二是菩提，離意法故；等是菩提，等虛空故；無為是菩提，無生住滅故；知是菩提，了眾生心行故；不會是菩提，諸入不會故；不合是菩提，離煩惱習故；無處是菩提，無形色故；假名是菩提，名字空故；如化是菩提，無取舍故；無亂是菩提，常自靜故；善寂是菩提，性清凈故；無取是菩提，離攀緣故；無異是菩提，諸法等故；無比是菩提，無可喻故；微妙是菩提，諸法難知故。
世尊！維摩詰說是法時，二百天子得無生法忍。故我不任詣彼問疾。
釋兜率，此云知足，屬欲界第四天。有內外院：外院天人，內院則為一生補處之居。彌勒將為彼天內院之主，故彼天之外院天王及其眷屬，先起欽慕，時從聽法。不退轉地之行非一：一、信不退，在於初住；二、解不退，在於七住；三、證不退，在於初地；四、念不退，在於八地。彌勒為兜率王所說，未知屬於何等。證下文得無生法忍，亦俱通此四位，不如認為俱說此四種不退轉地之行也。授記，是佛為他人決定將來之事者。佛之懸記，決定不易。佛嘗授彌勒記，人世從此身歿，當生兜率內院為補處尊。時至，降生人世，即成無上正等正覺。此乃功行最大，名位最高，為諸菩薩之所宗尚者也。然而執著必用如是工夫，乃到如是境界，功行名位不忘，則迷一切眾生本來是佛，將有高推圣地，埋沒己靈之弊。彌勒之說不退轉行，必將謂須經若干劫、若干生死、若干行位，乃至不退轉地；雖至不退轉地，望於一生補處猶甚遙遠。怯弱凡夫於是聞而望洋興嘆，逡巡卻退。夫其所說者未嘗非，而其弊可至於高壓群情，斷滅佛種。故凈名為法界眾生攘臂直前，大聲疾呼，亟從而救正之。何者？從凡夫至佛地，皆依眾生生死煩惱之法而立。今以真慧遍覓眾生生死煩惱之相了不可得，體性如如，即是菩提、涅盤；且無有眾生生死煩惱，況有依此而立之菩薩行位哉？諸菩薩行位與眾生生死煩惱，一如無二如，同即菩提、涅盤焉耳。故諸眾生本性，菩提、涅盤體自圓成，非由造作，不應說諸行位，使於菩提生分別見，反障本菩提心。乃廣明佛菩提唯是即心自性菩提，二百天子遂因之悟無生法忍。此所以先破其無生能受，次又破其無記可受，次明一切眾生與彌勒皆如如無異，次明一切眾生皆即是菩提、涅盤。不假栽修，無發無退，發明自性菩提具足一切功德，則己靈與佛果齊貴，庶回因向果，而初心人不致退屈也。
紀彌勒段中，彌勒，亦稱一生補處，當來住世成佛者。為兜率天王及其眷屬說不退轉之行二句：諸君讀至此處，或有懷疑，以其時彌勒、凈名尚在人間，如何彌勒向天宮說法？凈名又於天宮相遇乎？不知其時天王等，每來人道中聽法。如天帝釋提桓因等，常隨釋尊聞法。且如各經流通分中，多舉天、人、阿修羅等，聞佛所說，皆大歡喜，是其佐證。授記，即預言義。依法性言，生不可得，記更無有。於正位中亦無受記句：謂不受一切法；通云正受，即真如法性。一切眾生亦應受記句：謂平等同一法性故。不二不異者，如俗所謂分不開，合不攏也。即菩提相句：謂即是一切清凈智慧功德妙用之相。即涅盤相句：謂即是覓一切生死、煩惱、惡業了不可得之相。實無發阿耨多羅三藐三菩提心者二句：華嚴十地品，說一切位，亦云是空中鳥跡，但從依他性而說者；楞伽經亦顯此理。寂滅是菩提句：謂法相當體常寂滅，則顯了不可得意，非滅體也，故曰滅諸相故。不觀是菩提二句：謂妄立境界為所觀之緣，自生妄能覺觀之心。如楞嚴所妄既立，生汝妄能義。障是菩提二句：謂一切俱舍，自無障礙。不入是菩提二句：謂不起於念，自無愛取。住是菩提二句：謂常住不動，自無生滅。至是菩提二句：謂實際為法之本體，諸法起滅，必從實際生，必從實際滅也。等是菩提二句：等謂約六根、五陰總相言，但種種皆非真如，故曰等虛空故。然以空相顯真如，特喻其一分，實則非虛空非不虛空。不會是菩提二句：謂無所融會，自絕對不二。不合是菩提二句：謂破諸和合，自不為業縛。微妙是菩提二句：謂第一義諦不從相解，妙高峰頭惟在自證耳。
佛告光嚴童子：汝行詣維摩詰問疾。
光嚴白佛言：世尊！我不堪任詣彼問疾。所以者何？憶念我昔出毗耶離大城時，維摩詰方入城，我即為作禮而問言：居士！從何所來？
答我言：吾從道場來。
我問：道場者，何所是？
答曰：直心是道場，無虛假故；發行是道場，能辦事故；深心是道場，增益功德故；菩提心是道場，無錯謬故；布施是道場，不望報故；持戒是道場，得愿具故；忍辱是道場，於諸眾生心無礙故；精進是道場，不懈怠故；禪定是道場，心調柔故；智慧是道場，現見諸法故；慈是道場，等眾生故；悲是道場，忍疲苦故；喜是道場，悅樂法故；舍是道場，憎愛斷故；神通是道場，成就六通故；解脫是道場，能背舍故；方便是道場，教化眾生故；四攝是道場，攝眾生故；多聞是道場，如聞行故；伏心是道場，正觀諸法故；三十七品是道場，舍有為法故；四諦是道場，不誑世間故；緣起是道場，無明乃至老死皆無盡故；諸煩惱是道場，知如實故；眾生是道場，知無我故；一切法是道場，知諸法空故；降魔是道場，不傾動故；三界是道場，無所趣故；師子吼是道場，無所畏故；力、無畏、不共法是道場，無諸過故；三明是道場，無余礙故；一念知一切法是道場，成就一切智故。如是，善男子！菩薩若應諸波羅密教化眾生，諸有所作，舉足下足，當知皆從道場中來，住於佛法矣。說是法時，五百天人皆發阿耨多羅三藐三菩提心。故我不任詣彼問疾。
釋佛菩薩有兩種光明：一曰、智慧光明；二曰、福德光明。用是莊嚴清凈法性身土，名為光嚴。童子，非必年幼之稱。依俗事言：既不拘受沙門儀式，而亦未嘗具有室家，獨身之人，謂之童子。據真理言：乃指根本無分別智，迥脫根塵，靈光獨耀，謂之童子。在光嚴意：修行菩提，成就菩提，須有場所，定其區域，合乎儀軌。若密宗之建立壇場，供陳物像，故光嚴或即是傳佛密宗之金剛薩埵也。然亦因此系心物境，意著事相，不能回法界身融歸自性。凈名乃假道場發明其意：夫一切真凈法無非道場，則菩薩於一切時、一切處，自行化他，舉足下足，又孰非從道場來哉！此真道場，即本真菩提性，故五百天人因之發菩提心也。
紀光嚴段中，凈名答問道場，先說三根本心是道場，次說六度、四無量心、六通、四攝法及一切染凈諸法皆是道場。正破光嚴所必執之行道之場乃得謂道場，或成道之場始可云道場也。持戒是道場二句：謂依戒修愿，皆能成就。智慧是道場二句：謂不起分別，現量真如故。悲是道場二句：謂如世間父母，對諸子女飲食、教誨，不厭勞倦故。舍是道場二句：謂舍離憎愛，自斷煩惱。解脫是道場二句：謂先修不凈觀，背舍欲界，解脫欲界而入初禪；次又背舍初禪，解脫初禪，而入二禪；依次背舍三禪、四禪，依次解脫；如是乃至背舍無所有處，而得解脫。總之，背舍有八，果有解脫耳。伏心是道場二句：謂調伏其心，自入正理觀察。三十七品是道場二句：謂能證涅盤，自得道諦。四諦是道場二句：謂真實義諦，自不虛誑。緣起是道場二句：謂十二因緣，全體真如。諸煩惱是道場二句：謂依真起妄，了妄全真。眾生是道場二句：謂依眾緣生，本來無我。
佛告持世菩薩：汝行詣維摩詰問疾。
持世白佛言：世尊！我不堪任詣彼問疾。所以者何？憶念我昔住於靜室，時魔波旬從萬二千天女，狀如帝釋，鼓樂弦歌，來詣我所，與其眷屬稽首我足，合掌恭敬，於一面立。我意謂是帝釋，而語之言：善來，憍尸迦！雖福應有，不當自恣，當觀五欲無常，以求善本，於身、命、財而修堅法。
即語我言：正士！受是萬二千天女，可備掃灑。
我言：憍尸迦！無以此非法之物要我沙門釋子，此非我宜。
所言未訖，時維摩詰來謂我言：非帝釋也，是為魔來嬈固汝耳。即語魔言：是諸女等，可以與我，如我應受。
魔即驚懼，念維摩詰將無惱我，欲隱形去而不能隱，盡其神力亦不得去。即聞空中聲曰：波旬！以女與之，乃可得去。魔以畏故，俛仰而與。
爾時，維摩詰語諸女言：魔以汝等與我，今汝皆當發阿耨多羅三藐三菩提心。即隨所應而為說法，令發道意。復言：汝等已發道意，有法樂可以自娛，不應復作五欲樂也。
天女即問：何為法樂？
答言：樂常信佛，樂欲聽法，樂供養眾，樂離五欲，樂觀五陰如怨賊，樂觀四大如毒蛇，樂觀內入如空聚，樂隨護道意，樂饒益眾生，樂敬養師，樂廣行施，樂堅持戒，樂忍辱柔和，樂勤集善根，樂禪定不亂，樂離垢明慧，樂廣菩提心，樂降伏眾魔，樂斷諸煩惱，樂凈佛國土，樂成就相好，故修諸功德，樂莊嚴道場，樂聞深法不畏，樂三脫門，不樂非時，樂近同學，樂於非同學中，心無恚礙，樂將護惡知識，樂親近善知識，樂心喜清凈，樂修無量道品之法，是為菩薩法樂。
於是，波旬告諸女言：我欲與汝俱還天宮。諸女言：以我等與此居士，有法樂，我等甚樂，不復樂五欲樂也。
魔言：居士！可舍此女，一切所有施於彼者，是為菩薩。
維摩詰言：我已舍矣，汝便將去，令一切眾生得法愿具足。
於是，諸女問維摩詰：我等云何止於魔宮？
維摩詰言：諸姊！有法門名無盡燈，汝等當學。無盡燈者，譬如一燈然百千燈，冥者皆明，明終不盡。如是，諸姊！夫一菩薩開導百千眾生，令發阿耨多羅三藐三菩提心，於其道意，亦不滅盡，隨所說法而自增益一切善法，是名無盡燈也。汝等雖住魔宮，以是無盡燈，令無數天子、天女發阿耨多羅三藐三菩提心者，為報佛恩，亦大饒益一切眾生。爾時，天女頭面禮維摩詰足，隨魔還宮，忽然不現。
世尊！維摩詰有如是自在神力、智慧、辯才，故我不任詣彼問疾。
釋執持佛法，教化世間，謂之持世。觀其所言，抑何嚴正隆重，凜凜不可犯耶？此有常心，未以眾人之心為心，故不能舍己以從人，與之無町畦而有教無類，廣大其化，是能入佛不能入魔者也。故凈名導之以回自向他，回佛向魔。
夫維摩詰心是菩薩，身現白衣，不為沙門之法拘縛，故如應得受魔女也。魔以魔女為施，本屬虛偽，別有目的。遇維摩詰，乃不得真施與之；謂以畏故，俛仰而與，極言其勉強也。然法無定，習之有恒，勉強久之，即成安行。強魔以舍其難舍之五欲，魔雖未即受化，固已漸化乎不知不覺也。夫以魔女為可畏者，魔女亦何嘗可畏哉！顧視遇之者，為何如人耳。蓋魔女非魔女也，亦即同具佛性之眾生耳。故遇凈名，隨應說法，當發覺心。然以心貪欲樂，情習濃厚，非有法樂以代其樂，未易護持其覺心不墮也。逮其既深法樂，不復樂五欲樂，則正可因魔言舍之令去。既隨順魔意而滿足其愿，發愿令一切眾生得法愿具足；亦將藉之布佛化於魔界，燈燈傳燃，光光無盡，而魔宮遂無異普光明殿，此誠回佛法向迷情之極詣哉！
紀持世段中，憍尸迦，帝釋名。當觀五欲無常四句：謂諸法夢幻，應念真常。身、命、世財，均不能堅，不如依之轉修法身、慧命、德財之三堅法，故曰而修堅法。正士下至俛仰而與：持世、凈名先後與來魔相酬答，正見持世不能降伏波旬，故被其欺誑。凈名能攝伏波旬，故使其驚懼。沙門，為出家人通稱。釋子，指專從釋尊出家者；以佛為父，己則為子。世有是沙門而非釋子者，亦有沙門而兼釋子者，有二俱有者，亦有俱非此二者。汝等已發道意三句：謂能樂此法樂，縱未離五欲亦不退墮。樂常信佛下，開示菩薩法樂：先樂三皈，次樂六度及一切善法也。樂觀內入如空聚句：謂六根門頭，意為總相，識神緣影，畢竟無常。樂集善根句：即精進義。樂凈佛國土二句：指佛依報、正報言。樂於非同學中，心無恚礙句：持平等義。樂將護善知識句：持規勸義。我等甚樂二句：顯佛正法中自有真樂地，實未可與凡夫、外道同日而語。諸姊下，至亦大饒益一切眾生：凈名以深切之意，反覆叮嚀，示諸魔女，勸學無盡燈法門也。
佛告長者子善德：汝行詣維摩詰問疾。
善德白佛言：世尊！我不堪任詣彼問疾。所以者何？憶念我昔，自於父舍，設大施會，供養一切沙門、婆羅門及諸外道、貧窮、下賤、孤獨、乞人，期滿七日。時維摩詰來入會中，謂我言：長者子！夫大施會，不當如汝所設。當為法施之會，何用財施會為？
我言：居士！何謂法施之會？
法施會者，無前無後，一時供養一切眾生，是名法施之會。
曰：何謂也？
謂以菩提，起於慈心；以救眾生，起大悲心；以持正法，起於喜心；以攝智慧，行於舍心；以攝慳貪，起檀波羅密；以化犯戒，起尸羅波羅密；以無我法，起羼提波羅密；以離身心相，起毗黎耶波羅密；以菩提相，起禪波羅密；以一切智，起般若波羅密；教化眾生，而起於空；不舍有為法，而起無相；示現受生，而起無作；護持正法，起方便力；以度眾生，起四攝法；以敬事一切，起除慢法；於身、命、財，起三堅法；於六念中，起思念法；於六和敬，起質直心；正行善法，起於凈命；心凈歡喜，起近賢圣；不憎惡人，起調伏心；以出家法，起於深心；以如說行，起於多聞；以無諍法，起空閑處；趣向佛慧，起於宴坐；解眾生縛，起修行地；以具相好及凈佛土，起福德業；知一切眾生心念，如應說法，起於智業；知一切法，不取不舍，入一相門，起於慧業；斷一切煩惱、一切障礙、一切不善法，起一切善業；以得一切智慧、一切善法，起於一切助佛道法。如是，善男子！是為法施之會。若菩薩住是法施會者，為大施主，亦為一切世間福田。
世尊！維摩詰說是法時，婆羅門眾中二百人，皆發阿耨多羅三藐三菩提心。我時心得清凈，嘆未曾有，稽首禮維摩詰足，即解瓔珞，價直百千，以上之，不肯取。我言：居士！愿必納受，隨意所與。
維摩詰乃受瓔珞，分作二分，持一分施此會中一最下乞人，持一分奉彼難勝如來。一切眾會皆見光明國土難勝如來，又見珠瓔在彼佛上變成四柱寶臺，四面嚴飾，不相障蔽。時維摩詰現神變已，又作是言：若施主等心施一最下乞人，猶如如來福田之相，無所分別，等於大悲，不求果報，是則名曰具足法施。城中一最下乞人，見是神力，聞其所說，即發阿耨多羅三藐三菩提心。故我不任詣彼問疾。
釋善根具足，德本深殖，是名善德。設大施會，誠一切善德之根本。舍內一切所有，舍外一切所有，舍內外一切所有，舍色一切所有，舍心一切所有，舍色心一切所有，舍一合相，舍二障礙，舍三雜染，舍四煩惱，舍五蓋，舍六蔽，舍七垢，舍八識，舍九有，舍十惡，舍至究竟，舍無可舍，即得寂滅現前，忽然超越。起大慈悲以為根本，轉成四無量心、六波羅密，乃至無量無邊真凈微妙自性功德。布施一切眾生，供養十方諸佛，盡未來際無窮竭，如是大施即是不可思議解脫，故維摩詰即因其設大施會而發之。夫珠瓔非珠瓔，即是凈善福德之聚，一入真凈名相，頓然上同難勝如來慈力，下同最下乞人悲仰。無有高下，不起分別，如是乃名具足法施，亦名真法供養。心、佛、眾生三無差別之義，於是圓滿。
此五蓋為定慧覆障，修禪人當察之。
此七垢為修道人所難免，求善友者察之。
紀善德段中，當為法施之會二句：謂行法施，方得名大施會，使聞法者得永久利益故，非財施功德所能較勝。法施會者句：此前，似應有維摩詰言四字，或維摩詰謂我言六字，乃不混同。非如下文曰何謂也，皆知為善德所問；謂以菩提云云，皆知為凈名所答之明了也。一時供養一切眾生句：謂一切無不是法，且一一法上皆能使人得益。凈名先說應以四無量心、六度法、三解脫門，行於布施，終以一切善法起於一切助道佛法。檀波羅密，即布施波羅密。尸羅波羅密，即持戒波羅密。羼提波羅密，即忍辱波羅密。毗黎耶波羅密，即精進波羅密。禪波羅密，即禪定波羅密。般若波羅密，即智慧波羅密。各有對治：如以布施慈善治慳貪，持戒規律治罪業，忍辱耐苦治瞋惱，精進勤勉治懈怠，禪定靜思治亂意，智慧覺悟治無明。護持正法句：有宏法意。以度眾生句：有利生義。起於凈命句：謂不以邪法滋身養命。入一相門句：謂一相無相，即不二法門。一切善法句：謂三十七道品，皆助道佛法。至凈名受瓔珞，分作二分，持一分施此會中一最下乞人二句：顯大悲心也。持一分奉彼難勝如來二句：顯大智心也。乞人而曰最下，如來而曰難勝，彌顯凈名悲智雙運，與眾不同。
如是諸菩薩各各向佛說其本緣，稱述維摩詰所言，皆曰不任詣彼問疾。
釋夫維摩詰者，般若也。疾者，大悲心也。病維摩詰者，大悲般若也。般若者，萬行之主導。大悲者，萬德之淵海，非妙萬行萬德之大智，其又孰能與於此哉？故一切不任而文殊師利斯任之也。
紀今於第二章，通釋、、、、、六品。依講義所明，列初二品為觀佛國依正因果，列中二品為觀佛國主伴因果，列後二品為觀佛國不二因果。如為因，為果。為因，為果。為因，為果。皆顯真如性德也。
釋夫凈名示疾，本為修凈佛國土之行，文殊師利問之，即發明其意也。此品近為之因，遠則發起下之五品，乃至下之七品。
爾時，佛告文殊師利：汝行詣維摩詰問疾。
文殊師利白佛言：世尊！彼上人者，難為酬對，深達實相，善說法要，辯才無滯，智慧無礙，一切菩薩法式悉知，諸佛秘藏無不得入，降伏眾魔，游戲神通，其慧方便，皆已得度。雖然，當承佛圣旨，詣彼問疾。
於是，眾中諸菩薩、大弟子、釋、梵、四天王咸作是念：今二大士，文殊師利、維摩詰共談，必說妙法。即時八千菩薩、五百聲聞、百千天人，皆欲隨從。於是，文殊師利與諸菩薩、大弟子眾，及諸天人，恭敬圍遶，入毗耶離大城。
釋此文自成四段：一、佛遣文殊問疾：夫諸弟子與諸菩薩，皆辭不詣維摩詰問疾，而悲與慈既相感應，將由之廣作諸佛事饒益眾生，然後攝之同歸佛地，其勢不能中止，則不得不命及上首大弟子矣。妙德本深跡高，望孚道隆，故一受命，大小圣眾諸天人等皆愿從往也。二、文殊謙辭承旨：彼上人者，難為酬對，此照應前之二品而總贊之也。上人，猶曰超出人上之人，謂其智德超出一般人上，故諸弟子、菩薩均難與酬對也。何者？以其內證深達實相，外化善說法要，是故辯才無滯，智慧無礙，佛菩薩藏靡不通達，神用無方，俱臻究竟，雖今亦非能酬對也。然以承佛慈威加被，當前往問之耳。三、法會大眾，咸欲因文殊師利問維摩詰疾得聞妙法，故即時有菩薩、聲聞、天、人之眾，皆隨從之。四、文殊師利率眾入城，恭敬圍遶，具見威儀之盛。
紀文殊，此言妙德，謂妙一切功德而為言義。上人，今多稱出家人，其實謂智慧功德在一般人上，即是上人，非必專指出家人也。深達實相句：謂證得正法，不依倒妄。善說法要句：謂通達一切法門。一切菩薩法式悉知句：即法門無量誓愿學是。諸佛秘藏句：如開權顯實，惟佛與佛知是。無不得入句：謂圓教菩薩，皆初心中便能知諸佛秘藏，與別教不同也，降伏眾魔句：謂眾魔為束縛人修善，心境皆有，隨緣伺便，擾亂凈心。亦在能隨緣降伏，魔自不生。游戲神通四字：依義似專指六通中神境通言。
爾時，長者維摩詰心念：今文殊師利與大眾俱來。即以神力空其室內，除去所有及諸侍者，唯置一床，以疾而臥。
釋佛由大慈，應以大智，凈名乃從大悲，受以大慧。神者覺心，力者慧性。空其室內，除去所有及諸侍者，乃從覺心慧性空諸器世間及有情世間，窮至本源，豁然獨照一真法界，運大悲心泯合無間，用為緣起凈佛國土之本。唯甘受和，唯白受采，亦唯空諸所有，乃能上同佛慈，虛容諸有緣眾而起不思議化，此深心集諸善法之源也。
紀此章，空其室內句：即一切諸相了不可得境。唯置一床句：即證得不二法性真如境。以疾而臥句：即顯真如上起大悲心境也。
文殊師利既入其舍，見其室空，無諸所有，獨寢一床。
釋夫妙吉祥，乃兩足之佛智，萬行之主導也。既入其舍，法由緣會而事成也。見其室空，因緣生法當體空也。無諸所有，妙有非有，唯假名也。獨寢一床，真空不空，契中道也。歷歷明明，一念中現，此妙觀之宗本，法性之實相也。人人有個獨寢一床之維摩詰，一切世間法所不能埋沒，亦為出世法所不能羅籠，蓋天蓋地，無形無名，塵劫昧之，枉輪生死，一旦遇之，即與十方三世諸佛、菩薩同入不可思議解脫。恒沙妙用一時俱發，猶文殊師利眾咸會維摩室也。試回光體究看！
紀此章，既入其舍三句：意顯如依地基、土木和合而成舍，取能居人功用，實在空間。更如太陽，除取所見之圓影相、光明相，及所感觸之熱力外，另欲覓太陽實相，了無所得，當體即是諸無所有。金剛云：凡所有相，皆是虛妄。不過為意識上結合觀念之假名言耳。
時維摩詰言：善來，文殊師利！不來相而來，不見相而見。
文殊師利言：如是，居士！若來已更不來，若去已更不去。所以者何？來者無所從來，去者無所至，所可見者，更不可見。
釋善來文殊師利，此維摩詰歡迎之辭。即事言之：夫舍者，舍於空，非舍於舍，舍無自體，體即是空。然則一切眾生皆舍於空，諸佛圣賢亦舍於空，雖文殊師利亦曷嘗不舍於空，未嘗不舍於空，夫又安有來入其舍者哉？然乃宛然已來在其舍，故曰不來相而來也。夫見室今空無諸所有，是不見一相也；然今乃灼然見室空無有，獨寢一床，故曰不見相而見也。即理言之：盡法界是一維摩詰，亦盡法界是一文殊師利，覓來不來，見不見相了不可得，而未嘗不體露堂堂，當處即來，覿面相見，故曰不來相而來，不見相而見。妙德將欲致佛來旨，申己問端，故即順而印之。乃曰若其既來，早非是來。何則？來相已過去故。夫未來者，直未有乎來耳，非謂來之所從來也。過去者，直已無之耳，非謂其轉至何處也。設或來有所從，則應去有所至，如有昨日，亦有明日。既其去無所至，則亦來無所從，如無明日，亦無昨日。無所從來而來，故不來相而來。夫絕對則無見，而可見必假乎相待，相待則緣會靡常而剎那變壞，一見不可再見，再見早非前見之相。即見不帶見相，故不見相而見。大佛頂云：知見立知，即無明本。知見無見，斯即涅盤。三世、十方當頭坐斷，此之謂大智文殊師利歟！了此數句，一部中論無余蘊矣。
紀此章，凈名問言，不來相而來二句：明當體是來而無來相，當體是見而無見相。妙德答言，若來已更不來二句：正顯來相不定。如兩行人，一由東往西，一由西向東，各有去來相，亦必不同也。
且置斯事，居士所疾寧可忍不？療治有損，不至增乎？世尊殷懃致問無量。居士是疾何所因起？其生久如？當云何滅？
維摩詰言：從癡有愛，則我病生。以一切眾生病，是故我病；若一切眾生得不病者，則我病滅。所以者何？菩薩為眾生故入生死，有生死則有病；若眾生得離病者，則菩薩無復病，譬如長者，唯有一子，其子得病，父母亦病；若子病愈，父母亦愈。菩薩如是，於諸眾生，愛之若子，眾生病則菩薩病，眾生病愈，菩薩亦愈。又言：是疾何所因起？菩薩疾者，以大悲起。
釋從癡有愛，則我病生，此亦通於菩薩實有斯病，非但三界眾生。有癡則即有見，有愛則即有慢。何者？有所不見，即有所見，有所愛，即有所不愛，此即末那根本四惑。專從集生正面言之，唯癡與愛實為原力。癡者，動之所由興也；見者，體之所由判也；愛者，自之所由結也；慢者，他之所由離也。菩薩猶有無明，癡與見俱；從癡有愛，愛與慢俱。因此根本煩惱，遂有變易、分段兩種生死。在菩薩雖已無分段生死，尚有變易生死；雖已空分別執，尚有俱生、我法二執未盡，故曰從癡有愛，則我病生，以有生死及我，即有病故。或者，菩薩本已五住斷盡，二死永無，然以大悲愿故，為度眾生，現身人世，既受人身，因有諸病。所謂以一切眾生病，是故我病，眾生不病，則我病滅，菩薩疾者，以大悲起是也。雖然，推原因何而有眾生，因何眾生有病，還是從癡有愛，則有眾生及眾生病，故菩薩病依菩薩及眾生之癡愛起。其生無從，其滅無至，了癡愛之本空，覓癡愛而無得，則眾生病愈，故菩薩病滅。此究詰疾之由來及其畢竟者。
紀此段前七句，為妙德傳佛意旨。中四句，為妙德自問疾因。維摩詰言下，至以大悲起，皆凈名答辭。從癡有愛句：癡為根本無明，愛為根本煩惱。起無明，則不能了知明見；起煩惱，則不免造業受苦。入生死三句：謂生老病死數種相連，有生則必有死也。講義中，有變易生死，與分段生死二種。變易生死者，為菩薩生死：此種生死，菩薩以所修真空法性上一切佛果智慧功德為因，本愿度生，依未盡之癡、見、愛、慢為緣，以愿力生者也。分段生死者，為凡夫生死：此種生死，眾生以過去生中未斷之貪愛、惑業為因，引起父母四大為緣，以癡愛生者也。
文殊師利言：居士此室何以空無侍者？維摩詰言：諸佛國土亦復皆空。又問：以何為空？答曰：以空空。又問：空何用空？答曰：以無分別空故空。又問：空可分別耶？答曰：分別亦空。又問：空當於何求？答曰：當於六十二見中求。又問：六十二見當於何求？答曰：當於諸佛解脫中求。又問：諸佛解脫當於何求？答曰：當於一切眾生心行中求。又仁者所問何無侍者，一切眾魔及諸外道皆吾侍也。所以者何？眾魔者，樂生死，菩薩於生死而不舍；外道者，樂諸見，菩薩於諸見而不動。
釋夫疾者，生於眾生之癡、愛，與菩薩之悲愿，諸佛國土亦皆從之緣起。然癡與愛體本空寂，菩薩悲愿亦復如是，故疾體與諸佛國土之體無不空也。然以何者名為空乎？以本空故空也。然本空何必空乎？直以不分別空故空耳。吾人種種無明妄動，顛倒貪著種種名相，皆分別乎空而幻現，猶從目翳見空華也。然而空非可分別者，不可分別而妄分別，其所分別亦皆是空，猶之空華即是空也。夫本空則不事求也，第以妄想執著昧其是空，是以求空，然則不即以六十二見求之將何求乎？妄見體空，即是諸佛解脫，故欲索妄見之根元，舍諸佛解脫則又無從也。夫諸佛解脫，即指解脫乎眾生種種煩惱心行而言。究眾生種種煩惱心行之體性了不可得，即是求諸佛之解脫。蓋大悲之疾即凈土之行，性空為體而以眾魔外道為緣，不舍生死而令解脫，不動諸見而令清凈，則眾生心凈而佛國土凈。何者？以佛國土及眾生心性常空寂，故能不變隨緣，隨緣不變。此究詰疾之實體及其本性者。
每蘊歷四句、三世，成十二，五蘊合成六十，另加有無二根本見，成六十二。
紀此段，以無分別空句：如病目人所見空華之空，與無病目人所見凈明之空，原無有二。但不隨著空華分別，當體即是空也。
文殊師利言：居士所疾，為何等相？維摩詰言：我病無形，不可見。又問：此病身合耶？心合耶？答曰：非身合，身相離故；亦非心合，心如幻故。又問：地大、水大、火大、風大，於此四大，何大之病？答曰：是病非地大，不離地大，水、火、風大亦復如是。而眾生病從四大起，以其有病，是故我病。
釋夫疾無定相，以疾體空故。然本以大悲攝受眾生故，現身現疾，有依他性，無自依性，則亦即以眾生病相為病相耳。此究詰疾之定義及其界說者。世間學者，研究諸法執著是實，不出此三；在佛法則轉為無作、空、無相三解脫法門也。
紀此段首明疾相本無邊際、無界限、無自相可得。以凡所謂相，皆是五陰為因，名字文言為緣，和合而成。故今凈名以疾而顯疾實體之相。現身現疾，從癡有愛句：謂疾之實體。而此實體，即是真如法性，以真如能起無明，即一切法，離一切相。下述之四大各有體相，亦自不同。如地以堅為體，以質礙為相。水以濕為體，以流潤為相。風以動為體，以搖擊為相。火以熱為體，除冥燃燒為相。其名大者，含周遍義。故推而論之，各種有形質堅固之物體，皆屬地大。地大中本含四塵：色、香、味、觸，水含三類：色、味、觸，火含二類：色、觸，惟風大中僅含一類，只觸而已。是病非地大句：謂因大悲心起故。亦不離地大句：謂眾生病，則我病故。而眾生病從四大起句：因眾生身由四大成故。
爾時，文殊師利問維摩詰言：菩薩應云何慰喻有疾菩薩？維摩詰言：說身無常，不說厭離於身；說身有苦，不說樂於涅盤；說身無我，而說教導眾生；說身空寂，不說畢竟寂滅；說悔先罪，而不說入於過去。以己之疾，愍於彼疾，當識宿世無數劫苦，當念饒益一切眾生，憶所修福，念於凈命，勿生憂惱，常起精進，當作醫王，療治眾病。菩薩應如是慰喻有疾菩薩，令其歡喜。
釋文義可知。此明處他人疾之道，亦明於此世間度此身心之法，不著此岸，不住彼岸，菩薩當安處中道行是也。
紀此段說身無常、有苦、無我、空寂，不說厭離於身，樂於涅盤，畢竟寂滅，而說教導眾生者，正謂不同凡夫貪著生命，不同小乘趣入空寂耳。說先悔罪二句：謂夙業所遺，以病推之。當識宿世無數劫苦句：為當念生死苦。當念一切饒益眾生句：為當發菩提心。念於凈命二句：謂於正命不妄貪求。當作醫王二句：謂如佛慈悲，救度苦厄也。總之，大乘菩薩以種種方便利益一切有情為究竟，不以涅盤寂滅為究竟。
文殊師利言：居士！有疾菩薩云何調伏其心？維摩詰言：有疾菩薩應作是念：今我此病，皆從前世妄想顛倒諸煩惱生，無有實法，誰受病者。所以者何？四大合故，假名為身；四大無主，身亦無我。又此病起，皆由著我，是故於我不應生著。既知病本，即除我想及眾生想，當起法想，應作是念：但以眾法，合成此身，起唯法起，滅唯法滅。又此法者，各不相知，起時不言我起，滅時不言我滅。彼有疾菩薩為滅法想，當作是念：此法想者，亦是顛倒；顛倒者，即是大患，我應離之。云何為離？離我、我所。云何離我、我所？謂離二法。云何離二法？謂不念內外諸法，行於平等。云何平等？謂我等、涅盤等。所以者何？我及涅盤，此二皆空。以何為空？但以名字故空。如此二法，無決定性。得是平等，無有余病，唯有空病，空病亦空。是有疾菩薩，以無所受而受諸受，未具佛法，亦不滅受而取證也。
設身有苦，念惡趣眾生，起大悲心，我既調伏，亦當調伏一切眾生，但除其病，而不除法，為斷病本而教導之。何謂病本？謂有攀緣。從有攀緣，則為病本。何所攀緣？謂之三界。云何斷攀緣？以無所得。若無所得，則無攀緣。何謂無所得？謂離二見。何謂二見？謂內見、外見，是無所得。文殊師利！是為有疾菩薩調伏其心。為斷老病死苦，是菩薩菩提。若不如是，己所修治，為無慧利。譬如勝怨，乃可為勇，如是兼除老病死者，菩薩之謂也。
彼有疾菩薩，應復作是念：如我此病非真非有，眾生病亦非真非有。作是觀時，於諸眾生若起愛見大悲，即應舍離。所以者何？菩薩斷除客塵煩惱而起大悲，愛見悲者，則於生死有疲厭心；若能離此，無有疲厭；在在所生，不為愛見之所覆也。所生無縛，能為眾生說法解縛。如佛所說，若自有縛，能解彼縛，無有是處；若自無縛，能解彼縛，斯有是處。是故菩薩不應起縛。何謂縛？何謂解？貪著禪味，是菩薩縛。以方便生，是菩薩解。又無方便慧縛，有方便慧解；無慧方便縛，有慧方便解。何謂無方便慧縛？謂菩薩以愛見心莊嚴佛土，成就眾生，於空、無相、無作法中而自調伏，是謂無方便慧縛。何謂有方便慧解？謂不以愛見心莊嚴佛土，成就眾生，於空、無相、無作法中，以自調伏而不疲厭，是名有方便慧解。何謂無慧方便縛？謂菩薩住貪欲、瞋恚、邪見等諸煩惱而殖眾德本，是名無慧方便縛。何謂有慧方便解？謂離諸貪欲、瞋恚、邪見等諸煩惱而殖眾德本，回向阿耨多羅三藐三菩提，是名有慧方便解。文殊師利！彼有疾菩薩應如是觀諸法。又復觀身無常、苦、空、非我，是名為慧。雖身有疾，常在生死，饒益一切而不厭倦，是名方便。又復觀身，身不離病，病不離身，是病是身，非新非故，是名為慧。設身有疾，而不永滅，是名方便。
文殊師利！有疾菩薩應如是調伏其心，不住其中，亦復不住不調伏心。所以者何？若住不調伏心，是愚人法；若住調伏心，是聲聞法。是故菩薩不當住於調伏、不調伏心，離此二法，是菩薩行。在於生死，不為污行，住於涅盤，不永滅度，是菩薩行。非凡夫行，非賢圣行，是菩薩行。非垢行，非凈行，是菩薩行。雖過魔行，而現降伏眾魔，是菩薩行。求一切智，無非時求，是菩薩行。雖觀諸法不生，而不入正位，是菩薩行。雖觀十二緣起，而入諸邪見，是菩薩行。雖攝一切眾生，而不愛著，是菩薩行。雖樂遠離，而不依身心盡，是菩薩行。雖行三界，而不壞法性，是菩薩行。雖行於空，而殖眾德本，是菩薩行。雖行無相，而度眾生，是菩薩行。雖行無作，而現受身，是菩薩行。雖行無起，而起一切善行，是菩薩行。雖行六波羅密，而遍知眾生心心數法，是菩薩行。雖行六通，而不盡漏，是菩薩行。雖行四無量心，而不貪著生于梵世，是菩薩行。雖行禪定解脫三昧，而不隨禪生，是菩薩行。雖行四念處，不畢竟永離身、受、心、法，是菩薩行。雖行四正勤，而不舍身心精進，是菩薩行。雖行四如意足，而得自在神通，是菩薩行。雖行五根，而分別眾生諸根利鈍，是菩薩行。雖行五力，而樂求佛十力，是菩薩行。雖行七覺分，而分別佛之智慧，是菩薩行。雖行八正道，而樂行無量佛道，是菩薩行。雖行止觀助道之法，而不畢竟墮於寂滅，是菩薩行。雖行諸法不生不滅，而以相好莊嚴其身，是菩薩行。雖現聲聞、辟支佛威儀，而不舍佛法，是菩薩行。雖隨諸法究竟凈相，而隨所應為現其身，是菩薩行。雖觀諸佛國土永寂如空，而現種種清凈佛土，是菩薩行。雖得佛道，轉於法輪，入於涅盤，而不舍於菩薩之道，是菩薩行。
釋此文當分為四：一者、調伏自心癡愛病，用三空觀：一、我空觀，從今我此病至滅時不言我滅是也。二、法空觀，從為滅法想至無決定性是也。三、空空觀，從得是平等至空病亦空是也。二者、調伏眾生癡愛病，即上求佛法，下度眾生也。未具如來智慧福德，不證寂滅，是上求佛法也。以身苦念惡趣眾生，起大悲心，勇猛救度眾生生、老、病、死之苦，是下度眾生也。三者、調伏自他癡愛病：一、離愛見覆；二、解偏著縛，文義可知。四者、從調伏不調伏之中道，起菩薩行而凈佛國土，起種種菩薩行而結歸現佛身、現佛土、現成佛、轉法輪、涅盤而不舍菩薩道。故此品亦為說凈佛國依正之因。
此明處自己疾之道，亦明於此身心度此世間之法，依此應當先悟自疾性空。然既未能修習成滿一切佛功德，不可即證性空涅盤，此若取證，還同小乘自了，故當觀眾生苦，發大悲心。然復應知世間眾生苦亦性空，勿起愛著、見取，雖復性空，眾生在癡、愛中實有種種苦惱，故應等運智慧、方便，善自解脫，而能勇於救人。由是乃能不墮六凡，不墮二乘，遍修諸菩薩行，莊嚴佛土，成就眾生，具修佛果無量功德。自癡愛病愈故，治眾生癡愛病，眾生癡愛病愈故，自大悲病愈。凈名示疾之意，胥見乎是。
紀此段，講義順文略分為調伏自心癡愛病、眾生癡愛病、自他癡愛病，及調伏不調伏之中道，起菩薩行而凈佛國土四類，其義自已賅括無遺。我、我所三字：如以自身為我，則凡自身以外對待幻現者，皆為我所矣。更如以自心為我，則自身又為我所矣。得是平等句：謂人法二空為平等空。亦不滅受而取證句：是上求佛智處。念惡趣眾生起大悲心句：是下度眾生處。謂有攀緣句：謂以心取境也。以無所得句：謂三界無有也。在在所生句：指六道、三途言。不為愛見所覆句：指明了常知言。成就眾生句：即方便也。而自調伏句：即智慧也。求一切智句：為攝證入真如。無非時求句：為隨順因緣。諸法不生四字：為無生法性。不依身心盡句：為不樂生死滅盡。起一切善行句：謂由精進力。遍知眾生心心數法句：謂由智慧觀。而不漏盡句：謂由聲聞、辟支位而現身度生。不隨禪生句：謂由修初、二、三、四禪，而不受彼天報也。止觀助道之法，即總結前三十七道品是也。究竟凈相，為最凈法身。隨所應為現其身句：如觀音現三十二應身，無身不現矣。
說是語時，文殊師利所將大眾，其中八千天子皆發阿耨多羅三藐三菩提心。
釋此品正顯佛國依土資用不可思議之果。雖所明因果皆不可思議，而果上之事用較顯；雖主伴不二諸果事皆顯，依土資用之化共之眾人事尤彰明較著。故於此品，獨標為不思議。譬之六種皆是神通，而往往以神境通獨當神通之名也。
爾時，舍利弗見此室中無有床座，作是念：斯諸菩薩、大弟子眾當於何坐？
釋夫室空，乃佛國之體，室中眾人，乃佛國之因行，因未成果，是謂無有床座。發心小者，欲圖一旦之利，速求證果，故舍利弗推己及人，乃曰斯諸菩薩、大弟子眾當於何坐。此所謂著相以求者，故招來凈名之訶也。雖然，不因漁父引，爭得入桃源！見維摩詰不思議事，不知實出舍利弗之引發，是忘卻漁父也。
紀大乘菩薩，乃實報莊嚴法身，惟是樂相而無苦相。若小乘，因雖凈而業果猶系，尚難解脫，既此報緣未謝，勢不得不求床座也。但舍利弗乍入凈名之室，便念無有床座，少得修因，急求證果。凈名之責，無怪其然。
長者維摩詰知其意，語舍利弗言：云何？仁者為法來耶？求床座耶？
舍利弗言：我為法來，非為床座。
維摩詰言：唯！舍利弗！夫求法者，不貪軀命，何況床座。
釋夫回事而向理，則修行者為證法性，行尚應舍，何況求其果報？
夫求法者，非有色、受、想、行、識之求，非有界、入之求，非有欲、色、無色之求。唯！舍利弗！夫求法者，不著佛求，不著法求，不著眾求。夫求法者，無見苦求，無斷集求，無造盡證、修道之求。所以者何？法無戲論。若言我當見苦、斷集、證滅、修道，是則戲論，非求法也。唯！舍利弗！法名寂滅，若行生滅，是求生滅，非求法也。法名無染，若染於法，乃至涅盤，是則染著，非求法也。法無行處，若行於法，是則行處，非求法也。法無取舍，若取舍法，是則取舍，非求法也。法無處所，若著處所，是則著處，非求法也。法名無相，若隨相識，是則求相，非求法也。法不可住，若住於法，是則住法，非求法也。法不可見聞覺知，若行見聞覺知，是則見聞覺知，非求法也。法名無為，若行有為，是求有為，非求法也。是故，舍利弗！若求法者，於一切法應無所求。
釋此文分為三段：一、不著世間法求；二、不著出世法求；三、不著一切法求。此義云何？謂若求世間法、出世間法，乃至一切諸法，皆分別念令心起滅，不契法性故也。
紀首言求法，不著五陰、十八界、十二入、三界求，三寶、四諦求，知因為見，終不離我，故曰戲論。明以我見修一切善法者，終為有漏，不能得其究竟解脫耳。後言不著一切法求也。
說是語時，五百天子於諸法中得法眼凈。
釋於諸法中得法眼凈，此斷大乘之分別法執也。
紀得法眼凈句：即見道。意謂會中大乘初地菩薩，證斷分別法執，正見菩薩法空真如。小乘初果弟子，證斷分別我執，正見聲聞生空真如耳。
爾時，長者維摩詰問文殊師利：仁者游於無量千萬億阿僧只國，何等佛土有好上妙功德成就師子之座？
文殊師利言：居士！東方度三十六恒河沙國，有世界名須彌相，其佛號須彌燈王，今現在，彼佛身長八萬四千由旬，其師子座高八萬四千由旬，嚴飾第一。
於是，長者維摩詰現神通力，即時彼佛遣三萬二千師子之座，高廣嚴凈，來入維摩詰室。諸菩薩、大弟子、釋、梵、四天王等，昔所未見。其室廣博，悉皆包容三萬二千師子座，無所妨礙，於毗耶離城及閻浮提四天下，亦不迫迮，悉見如故。
爾時，維摩詰語文殊師利：就師子座，與諸菩薩上人俱坐，當自立身如彼座像。其得神通菩薩即自變形為四萬二千由旬，坐師子座。諸新發意菩薩及大弟子皆不能升。
爾時，維摩詰語舍利弗：就師子座。
舍利弗言：居士！此座高廣，吾不能升。
維摩詰言：唯！舍利弗！為須彌燈王如來作禮，乃可得坐。於是，新發意菩薩及大弟子即為須彌燈王如來作禮，便得坐師子座。
釋此文有二：一者、借座入室；二者、就座得坐。
文殊是萬行之智導，故獨就問。此經須彌燈王佛、阿閦佛皆居東方，亦示修取佛國非求生西方也。世界名須彌相，佛名須彌燈王。夫須彌是依土，燈是光照，王是主權。光照者，群人之心理行業，合之即是國義。座乃行行之別依報。回因心之不思議力，向果佛之不思議德，感應道交，心佛緣會，於體空之一念心中，一一正行皆現別別依果。得念佛三昧人，在三昧中即現極樂世界主伴依正。有同入三昧者，亦可同時互見，而在色身居處了無妨礙。在大不小，在小不大，不小不大，大宛在小，不思議事，此其由致。
法身菩薩見一切法唯一心故，心無高下、大小、長短、闊狹、多少、通礙相故，高大之座不變低小，低小之身不變高大，即身就座，恰恰合式。功行未泯，業報猶縛，然以深觀法性，藉勝解作意之力故，則能變身與座一般高大，就座而坐。若其未登初住、得無生法忍之菩薩，及小乘圣，猶滯化城，非仗佛方便力，化城亦無，故須禮佛，乃能就座。
紀顯示事實，由理事無礙見得事事無礙。阿僧只，此言無數。佛心量中，有十種大數，以阿僧只為第一。今現在：顯非過去、未來。師子座，有二釋：一、謂如來說法，威音震懾十方，如獅子吼，百獸驚懼。一、謂座上本來雕飾獅子之形。今取前義。由旬，本為梵語，有大中小三種，即中土驛站之義，乃計路之長數者。須彌燈王之座，惟維摩詰現神通力，乃能借來；如此高廣之座，亦惟須彌燈王現神通力，乃能遣來。其室廣博三句：內相不增。於毗耶離三句：外相不減，故曰悉見如故也。但前述座高八萬四千由旬，與後得神通菩薩變形為四萬二千由旬，兩兩相較，仍應莫能升。經文許是結集時互為倒置，然無實據，未能輕斷。凈名勸新發意菩薩為須彌燈王如來作禮，乃可得坐下數句：即是以誠懇心求佛加被也。於是新發意菩薩及大弟子即為須彌燈王如來作禮，便得坐師子座數句：即是承佛哀愍，攝受證知也。有感斯應，推之凈名。此品之能向須彌燈王如來借座，與後之能向香積佛如來請飯，雖曰神通無礙，又豈有他巧妙哉？
舍利弗言：居士！未曾有也！如是小室，乃容受此高廣之座，於毗耶離城無所妨礙，又於閻浮提聚落城邑及四天下諸天、龍王、鬼神宮殿，亦不迫迮。
維摩詰言：唯！舍利弗！諸佛菩薩有解脫，名不可思議，若菩薩住是解脫者，以須彌之高廣，內芥子中，無所增減，須彌山王本相如故。而四天王、忉利諸天，不覺不知己之所入，唯應度者，乃見須彌入芥子中，是名不可思議解脫法門。又以四大海水入一毛孔，不嬈魚、鼈、黿、鼉水性之屬，而彼大海本相如故，諸龍、鬼神、阿修羅等，不覺不知己之所入，於此眾生亦無所嬈。又舍利弗！住不可思議解脫菩薩，斷取三千大千世界，如陶家輪，著右掌中，擲過恒沙世界之外，其中眾生不覺不知己之所往；又復還置本處，都不使人有往來想，而此世界本相如故。又舍利弗！或有眾生樂久住世而可度者，菩薩即演七日以為一劫，令彼眾生謂之一劫；或有眾生不樂久住而可度者，菩薩即促一劫以為七日，令彼眾生謂之七日。又舍利弗！住不可思議解脫菩薩，以一切佛土嚴飾之事集在一國，示於眾生。又菩薩以一切佛土眾生置之右掌，飛到十方，遍示一切，而不動本處。又舍利弗！十方眾生供養諸佛之具，菩薩於一毛孔皆令得見。又十方國土所有日月星宿，於一毛孔普使見之。又舍利弗！十方世界所有諸風，菩薩悉能吸著口中，而身無損，外諸樹木亦不摧折。又十方世界劫盡燒時，以一切火內於腹中，火事如故，而不為害。又於下方過恒河沙等諸佛世界，取一佛土舉著上方，過恒河沙無數世界，如持針鋒舉一棗葉，而無所嬈。又舍利弗！住不可思議解脫菩薩，能以神通現作佛身，或現辟支佛身，或現聲聞身，或現帝釋身，或現梵王身，或現世主身，或現轉輪圣王身。又十方世界所有眾聲，上、中、下音，皆能變之，令作佛聲，演出無常、苦、空、無我之音，及十方諸佛所說種種之法，皆於其中，普令得聞。舍利弗！我今略說菩薩不可思議解脫之力，若廣說者，窮劫不盡。
釋此文有四：一、舍利弗稱頌；二、維摩詰標名；三、就事歷顯；四、以略結廣。初二後一可知。第三段中有八無礙：一者、大小無礙；二者、動靜無礙；三者、延促無礙；四者、一多無礙；五者、依正無礙；六者、業用無礙；七者、應現無礙；八者、法音無礙。無礙乃平等自在同時義，大可入小，小能容大，小與大等，大與小等，小大平等。然大者不失其大也，小者亦不壞其小也，小大自在。出此一例，余可推知。
辟支佛，此云獨覺者，或云緣覺者。聲聞，必須遇佛聞佛法聲乃能悟道，故名聲聞，即弟子義。亦以處處依佛而住，隨從佛行，名聲普聞，故名聲聞。世主，此有二種：一、即各國國主；二、是山川、岳瀆、日月、星云等等神主。轉輪圣王，此有四種：一、金輪王，王東南西北四大洲；二、銀輪王，王東南西三洲；三、銅輪王，王東南二洲；四、鐵輪王，王南瞻部洲。
紀未曾有也句：本非小乘菩薩所能夢見者，應嘆得未曾有。於毗耶離城五句：由近推遠。須彌，山名，此翻妙高。此山居四洲之中，高八萬四千由旬，出水面四萬二千由旬。須彌之頂，通傳三十三天居其上。四天王、忉利諸天句：顯帝釋與人間世有密切關系也。不覺不知己之所入句：天神尚不知不覺，何況於人？經文所云一芥子、一毛孔，以俗眼見之，似甚細微，以佛眼見之，為真如法性之全體。如人身內之心，能納一切世間，不見增大。依此理推之，此說內須彌於芥子內，容海水於毛孔中，本相如故，無所增減，本性如故，亦無所嬈，信不誣矣。斷、取二字，對無邊世界言。各世界當互有相連關系，防擾亂計，勢不得不先斷而後取也。菩薩於一毛孔句：指正報之極微分言。又十方國土所有日月星宿句：指依報之極廣分言。十方世界二句：顯依四大而成者，還由四大而滅。世主，謂三世間各有其主也。如有情世間，人天主之；器世間，天神主之；正覺世間，惟佛主之也。
諸佛菩薩有解脫，名不可思議下，講義又細分為就事歷顯八種無礙。以須彌之高廣至一無所嬈，為大小無礙。又舍利弗至本相如故，為動靜無礙。或有眾生至謂之七日，為延促無礙。住不可思議至而不動本處，為一多無礙。十方眾生至普使見之，為依正無礙。十方世界至而無所嬈，為業用無礙。能以神通至或現轉輪圣王身，為應現無礙。所有眾聲至普令得聞，為法音無礙。
讀此經者，每多疑此段不思議境，為理論上所有，事實上所必無。今舉二實例以證明之如下：唐時有人名王玄策，曾至天竺國，其時維摩之室尚在。亦久疑本經所說，如是小室能容九百萬，合後香積佛國眾言――三萬二千高廣師子之座，是座能確定其大，而室終未確定其小。以笏量其室之周圍，僅東西南北各得十笏，每笏一尺，即成一丈。於是贊嘆維摩詰當時神通不置。世稱叢林長老所居為方丈室，亦原於此。又玄奘法師亦至天竺，曾造維摩之室。睹此小室，頗懷疑經說之非事實，擬題維摩室壁，申述己意。詎濡毫向壁欲書，而壁與身終距離而莫能近，捉摸不得，幾於終日，仍不曾寫著一字。玄奘擱筆稱嘆維摩詰應跡所遺，尚不可思議若此，其在當世之時，現神通力，更可想見矣！疑團從茲頓解。依上二例觀之，可知我輩現在之疑，亦即王玄策及玄奘當時之疑。夫理以事顯，非離事而見理；事以理彰，非離理而成事。總之，理無礙、事無礙、事理無礙、事事無礙四法界，諸佛菩薩決不相賺。諸君如將此段文字徒作空理看過，則為寶山空返，辜此經義。所謂百花叢過，一葉不沾身，未免可惜！
是時，大迦葉聞說菩薩不可思議解脫法門，嘆未曾有，謂：舍利弗！譬如有人於盲者前現眾色像，非彼所見。一切聲聞聞是不可思議解脫法門，不能解了，為若此也。智者聞是，其誰不發阿耨多羅三藐三菩提心？我等何為永絕其根？於此大乘，已如敗種。一切聲聞聞是不可思議解脫法門，皆應號泣，聲震三千大千世界；一切菩薩應大欣慶，頂受此法。若有菩薩信解不可思議解脫法門者，一切魔眾無如之何。大迦葉說此語時，三萬二千天子皆發阿耨多羅三藐三菩提心。
釋迦葉跡示獨覺根性，在聲聞中精進之最，未嘗為小乘限。故前者聞維摩詰語，即於大乘菩薩深生欽慕，不復以小乘法化人。此處語舍利弗，自鄙其為聲聞乘人一切無能，深為諸大乘人欣慶。故他日遇釋尊拈花，獨能微笑，為宗門第一祖。但此猶淺窺迦葉者，蓋真是住不可思議解脫之菩薩也。何者？以天竺相傳來多自求解脫之外道，故佛初以小乘化之，其效大彰。出家得須陀洹、斯陀含、阿那含、阿羅漢果之人，如麻似粟，世人睹其成效，無不欽仰，遂多從小乘發心者。咸視大乘以為迂闊，或謂大而無當，或以不得現實受用；或者雖發大乘之心，亦必將自他、先後分次第，從小乘道先求自度，然後再來度人。此皆執著世間法為實在，合之、背之，惟得人天、小權之益，不入真大乘法。迦葉於是乃示現極鄙棄小乘，稱嘆大乘，又絕人先從小乘道自度然後回向大乘上求佛果下度眾生之念，故曰我等何為永斷其根？於此大乘，已如敗種。證阿羅漢果者，雖非永不能入大乘，然除諸大弟子從佛轉法輪度人者，其余大都一經證入，即沈空滯寂而不醒。經無量劫，縱能發大乘心而求佛道，回度眾生，然諸根闇鈍，眾緣疏遠，修習百千萬劫尚不如大心凡夫之修行一日。此正猶幽沈暗室數十年，不見色，不聞聲，不知味，不覺觸，不習言語文字思想，再登人世，身根朽廢，親友斷亡，其不如孩提之童也遠矣。夫今凡夫之人，誠無日不縱其根識昧然妄動，種種造作皆雜染不善之業而鮮有凈善之業。然持刀殺人者此手，燃香敬佛者亦此手。今以此手持刀殺人，欲致後不復殺，豈必縛使不能動哉？亦從心主宰以制之，使不行惡而能行諸善耳。昔天親謗大乘，逮其開悟，欲割舌以謝罪；無著止之，令顯揚大乘以成就功德，亦此理矣。故大乘法必先令悟煩惱之體即菩提體，生死之體即涅盤體，舍除煩惱生死，主乎心而不傷乎體，是為不斷而斷。龐居士曰：但愿空諸所有，切莫實諸所無。故望學佛者能善用其心，心能轉物，則若家、若國、若社會、若世界之一切眷屬眾生，皆菩提功德之勝緣；家庭、國家、社會、世界乃至宇宙萬有，皆涅盤圓常之實相。維摩詰之不可思議解脫，人人有分，應大欣慶！深體會之，毋令大迦葉尊者空為吾曹號泣也。三萬二千天子皆發無上正等正覺之心，乃誓不求人天福果、聲聞辟支佛果、權乘現神通菩薩果，決定唯求無上真果覺也，彼天子亦大丈夫哉！
紀我等何為永絕其根四句：見先證小乘果者，以內獲涅盤之樂，外斷生死之累，故生貪著，發大乘心，實覺甚難。
爾時，維摩詰語大迦葉：仁者！十方無量阿僧只世界中作魔王者，多是住不可思議解脫菩薩，以方便力故，教化眾生，現作魔王。又迦葉！十方無量菩薩，或有人從乞手、足、耳、鼻、頭、目、髓、腦、血、肉、皮、骨、聚落、城邑、妻子、奴婢、象、馬、車乘、金、銀、琉璃、硨磲、瑪瑙、珊瑚、琥珀、真珠、珂貝、衣服、飲食。如此乞者，多是住不可思議解脫菩薩，以方便力而往試之，令其堅固。所以者何？住不可思議解脫菩薩有威德力故，行逼迫，示諸眾生如是難事；凡夫下劣無有力勢，不能如是逼迫菩薩。譬如龍象蹴踏，非驢所堪。是名住不可思議解脫菩薩智慧方便之門。
釋夫苦樂、利衰猶人所能忍，至於勝劣、尊卑、榮辱、勞逸、邪正、順逆之見泯除無跡，是真難能之事。以菩薩而現為魔逆，使稍有為己之見存，又寧能為之哉！故獨舉是以嘆不可思議解脫方便智慧之德。夫然舍利弗、迦葉等示為聲聞，以受訶，以自貶，發人大乘之心，斯為真住不可思議解脫；其功不在維摩詰下，明矣。
紀魔王，為貪生死最有力者。十方無量菩薩下，手、足、耳、鼻等，見內應一切舍；聚落、城邑等，見內與外皆應一切舍；金、銀、琉璃等，見外應一切舍也。
釋眾生者，佛國之伴侶；佛陀者，佛國之主導。然無所往而非佛陀，無所往而非佛國也。如一切法而無二相，烏有指之為佛陀、佛國者哉？亦應眾生心量，循共業發現耳。既明佛國依正，欲知其用，故觀佛國主伴因果。欲明佛國佛所行道，故先之以觀眾生也。觀是能觀之智，眾生是所觀之境。夫取佛土所以成就眾生，成就眾生即以凈佛國土。然必觀察眾生是何，乃能成就眾生。心、佛、眾生三無差別：上來皆觀心也，此第七品觀眾生，下第八品觀佛也；以下，則進之無差別也。
如何觀察眾生，經中具有明文，不須先述。茲為略釋眾生一名：一者、眾生，猶云一切有生之類。依成唯識論述記說：眾生亦兼無情植物而言。故此眾生一名，若為類名，當以有情一名為正。圓覺經謂：我是眾生，則是非我，我是眾生非彼我故，亦指此義而言。二者、眾謂眾多，生謂生起。五陰正名五蘊，有處亦名五眾，謂眾色法聚乃至眾識法聚也。五蘊和合相之謂眾，和合相起續之謂生。眾者，和合假相；生者，起續假相。和合假相，世人之所謂性；起續假相，世人之所謂命；依茲二假，立眾生名。三者、眾謂無生四圣法界之眾，生謂輪回分段生死六凡法界有情生命之類，此依十法界立名者。此眾生一名之界說，大抵如是。
紀此品眾生二字，以六道言，應專指有情，及薩埵之義。或云眾多生起為眾生，系指十八界言。佛亦為究竟眾生。
爾時，文殊師利問維摩詰言：菩薩云何觀於眾生？
維摩詰言：譬如幻師見所幻人，菩薩觀眾生為若此。如智者見水中月，如鏡中見其面像，如熱時焰，如呼聲響，如空中云，如水聚沫，如水上泡，如芭蕉堅，如電久住，如第五大，如第六陰，如第七情，如十三入，如十九界，菩薩觀眾生為若此。如無色界色，如焦谷芽，如須陀洹身見，如阿那含入胎，如阿羅漢三毒，如得忍菩薩貪恚毀禁，如佛煩惱習，如盲者見色，如入滅盡定出入息，如空中鳥跡，如石女兒，如化人起煩惱，如夢所見已寤，如滅度者受身，如無煙之火，菩薩觀眾生為若此。
釋初譬如幻師觀所幻人至如電久住，觀眾生如幻也。次如第五大至無煙之火，觀眾生非有也。合之為從假入空觀。
紀此章，為如幻非有觀，亦名從假入空觀，簡名空觀。謂有情世間、器世間，皆為和合、相續、假相而成，妄執為實。凡修行人，便當觀此假相為空，以遣其執。幻師喻眾生自心，幻人喻變造諸相，雖有業用，但知空寂。如呼聲響句：為空谷傳聲。如芭蕉堅句：為和合假相。如電久住句：為剎那相續。上皆幻境，下皆非有境。如第五大句：諸法中只有四大，故五大非有也。如第六陰句：法稱五陰，六陰則非有也。以及須陀洹預入圣流，不起身見；阿那含名為不來，不應入胎；阿羅漢解煩惱縛，不應有毒；至佛菩薩，不應有毀禁貪恚煩惱諸習。
文殊師利言：若菩薩作是觀者，云何行慈？
維摩詰言：菩薩作是觀已，自念我當為眾生說如斯法，是即真實慈也。行寂滅慈，無所生故；行不熱慈，無煩惱故；行等之慈，等三世故；行無諍慈，無所起故；行不二慈，內外不合故；行不壞慈，畢竟盡故；行堅固慈，心無毀故；行清凈慈，諸法性凈故；行無邊慈，如虛空故；行阿羅漢慈，破結賊故；行菩薩慈，安眾生故；行如來慈，得如相故；行佛之慈，覺眾生故；行自然慈，無因得故；行菩提慈，等一味故；行無等慈，斷諸愛故；行大悲慈，導以大乘故；行無厭慈，觀空無我故；行法施慈，無遺惜故；行持戒慈，化毀禁故；行忍辱慈，護彼我故；行精進慈，荷負眾生故；行禪定慈，不受味故；行智慧慈，無不知時故；行方便慈，一切示現故；行無隱慈，直心清凈故；行深心慈，無雜行故；行無誑慈，不虛假故；行安樂慈，令得佛樂故。菩薩之慈，為若此也。
文殊師利又問：何謂為悲？
答曰：菩薩所作功德，皆與一切眾生共之。
何謂為喜？
答曰：有所饒益，歡喜無悔。
何謂為舍？
答曰：所作福佑，無所希望。
釋既觀眾生如幻非有，菩薩又何為發慈、悲、喜、舍度眾生哉？此文殊師利所由問之也。答云：正因眾生如此，而諸眾生妄想執著不自覺知，深可悲憫，故說如斯法令得悟，即真實慈。然欲令之得悟，或可頓悟，或必漸悟。以慈悲故，放下威光，說三乘法以為階梯，說人天法以為階梯，導之轉惡為善，轉動為靜，轉染為凈。修學無量法門，隨機利化，種種不一，此為從空出假觀也。
紀此為慈悲喜舍觀，亦名從空出假觀，簡名假觀。此雖分慈、悲、喜、舍為四，但說慈較廣，余三皆略。讀經者，能以廣顯略，以略攝廣，見慈為根本自心；能明乎慈，即明乎悲、喜、舍矣。凈名為菩薩作是觀已二句：因眾生多不明斯究竟法故。行等之慈句：顯法平等，無有高下故。無所起故句：一有所起，便落法相名言，不能無諍故。阿羅漢，有三義：一曰、無生，能了法性無生也；二曰、殺賊，能滅煩惱諸毒也；三曰、應供，應受人天供養也。得如相故句：謂一如無二如。無因得故句：謂本心所自有。等一味故句：謂無所差別。無遺惜故句：謂不留余地。不受味故句：謂不貪樂禪味。無不知時故句：謂各得其宜。皆與一切眾生共之句：謂令諸眾生皆解脫一切煩惱生死之苦耳。
文殊師利又問：生死有畏，菩薩當何所依？
維摩詰言：菩薩於生死畏中，當依如來功德之力。
文殊師利又問：菩薩欲依如來功德之力，當於何住？
答曰：菩薩欲依如來功德力者，當住度脫一切眾生。
又問：欲度眾生，當何所除？
答曰：欲度眾生，除其煩惱。
又問：欲除煩惱，當何所行？
答曰：當行正念。
又問：云何行於正念？
答曰：當行不生不滅。
又問：何法不生？何法不滅？
答曰：不善不生，善法不滅。
又問：善、不善，孰為本？
答曰：身為本。
又問：身孰為本？
答曰：欲貪為本。
又問：欲貪孰為本？
答曰：虛妄分別為本。
又問：虛妄分別孰為本？
答曰：顛倒想為本。
又問：顛倒想孰為本？
答曰：無住為本。
又問：無住孰為本？
答曰：無住則無本。文殊師利！從無住本，立一切法。
釋此文凡二：一者、善、不善法；二者、善、不善法之本。不善法，謂凡夫生死；善法，謂如來功德。不善法、善法根本，謂無明妄動與真如覺性。
夫發心本為解脫苦、空、無常、無我之生死，然滅受而取證又不能完具乎佛法，故又當於生死中行菩薩道，宏度群生，圓修佛德。但生於無明，死於無明，雖至地上菩薩，見佛性猶有障羅縠，在生位猶有迷隔陰，一念失照，恒沙患起，夫生死乃如是，其可畏也。設因生死可畏，心懷怯弱，或求速證涅盤，退墮二乘，又如何護持歟？妙德舉此以問，凈名答以當依如來功德之力，此即菩薩之念佛也。佛華嚴經明初地至十地菩薩，不離念佛是也。蓋菩薩本為修滿佛功德故不滅度，然則設生怯弱欲退，即觀佛之功德，依之生大歆仰，勇猛精進之心自不期而壯往直前。且知佛威德力無在不存，發菩薩心雖處生死，常為諸佛之所加被護持，故無所畏。又觀諸佛本因地中，皆曾歷劫處於生死，修德利眾，卒成佛果；引佛自況，夫復何畏！然欲依如來功德力，當如何居心乎？答曰：必常存心度脫一切眾生乃可。不常存心度脫一切眾生，則忘失菩薩心，忘失菩薩心則不能與佛心吻合，諸佛無從加護，故不獲依如來功德力住。然度眾生何所除脫？則亦除其煩惱而已。煩惱者何？諸躁動擾亂身心者是也。故除煩惱，當行正念，念不失正，自無躁動擾亂之患。何為正念？念佛、念法、念僧、念天、念戒、念定是也。卓爾精純，湛然明了，諸惡無從發生，眾善得其長養。此之一負、一正，一向、一背，旁敲側擊，密顯中道。中道者何？不善不生、善法不滅之正念也。
夫善、不善性空，隨所得身以為本，建善、不善之界，起善、不善之業。然得身乃由於夙生愛取之惑，儲為引業無明，發行、生識，於有緣處忽起欲愛，遂成業系受身。欲貪以虛妄分別為本者，前之六識因境界風動而分別六塵，遂起愛、不愛也。顛倒想，即後二識因無明風動者也。又虛妄分別即六、七二識遍計執性；顛倒想是八識染分依他起性，乃非有現有，非無現無者。無住：一指根本無明，不覺妄動，剎那不住，故名無住；一指真如，於一切法常為體性，無依住故，名為無住。真如絕對不自知故，不可守故，即是無明妄動。無明妄動無自體故，無可得故，即是真如。真如為一切善法本，無明為一切不善本，於此更無元本，故曰從無住本，立一切法。知夫身與無住為善、不善之本，則轉不善為善固無難也。此為從空假入中道觀也。
紀依住根本觀，亦名空假平等觀，簡曰中觀。惟此可作凈佛國土正宗觀。生死有畏句：因由種種煩惱結成。當依如來功德之力句：即當觀佛，禮佛，念佛，憶佛。正念，即謂直心正念真如，如見一切法，了原無有二相。更知一念無明不滅，便使善法不生；倘能行於正念，便了善法顯現不滅。所以經言不善不生，善法不滅也。善、不善皆屬行業，故又云身為本。倘離於身，則善、不善皆無相可得。推之三業，亦皆以身為本，無身則自無口與意耳。欲貪為本句：凡人生於無明，實因過去生中未斷貪欲，死後皆歸在第八識根本無明中，隨業依類受生。虛妄分別為本句：由六根、六塵，起六識分別也。顛倒想為本句：謂法本無生，妄計有生。無住為本句：謂真如不守自性妄動。總之，根、身、器界種子之相，皆由八識顯現。但八識所由能顯現此根、身、器界種子之相者，又實依無住，與真如二者為本耳。依無明為不覺義，依真如為覺義。此經雖顯此種種不凈之法，是在善修者反之從真如為本，則又皆為種種凈法。此段為全經示行之徑路，望諸君務當留意，其念之哉！
時維摩詰室有一天女，見諸天人，聞所說法，便現其身，即以天華散諸菩薩、大弟子上。華至諸菩薩，即皆墮落；至大弟子，便著不墮。一切弟子神力去華，不能令去。爾時，天問舍利弗：何故去華？答曰：此華不如法，是以去之。
天曰：勿謂此華為不如法。所以者何？是華無所分別，仁者自生分別想耳。若於佛法出家，有所分別，為不如法；若無所分別，是則如法。觀諸菩薩華不著者，已斷一切分別想故。譬如人畏時，非人得其便。如是弟子畏生死故，色、聲、香、味、觸得其便也。已離畏者，一切五欲無能為也。結習未盡，華著身耳；結習盡者，華不著也。
舍利弗言：天止此室，其已久如？
答曰：我止此室，如耆年解脫。
舍利弗言：止此久耶？
天曰：耆年解脫，亦何如久？舍利弗默然不答。
天曰：如何耆舊大智而默？
答曰：解脫者，無所言說，故吾於是不知所云。
天曰：言說文字，皆解脫相。所以者何？解脫者，不內不外，不在兩間。文字亦不內不外，不在兩間。是故，舍利弗！無離文字說解脫也。所以者何？一切諸法是解脫相。
舍利弗言：不復以離淫、怒、癡為解脫乎？
天曰：佛為增上慢人說離淫、怒、癡為解脫耳；若無增上慢者，佛說淫、怒、癡性即是解脫。
舍利弗言：善哉！善哉！天女！汝何所得，以何為證，辯乃如是？
天曰：我無得無證，故辯如是。所以者何？若有得有證者，則於佛法為增上慢。
舍利弗問天：汝於三乘，為何志求？
天曰：以聲聞法化眾生故，我為聲聞；以因緣法化眾生故，我為辟支佛；以大悲法化眾生故，我為大乘。舍利弗！如人入瞻卜林，唯嗅瞻卜，不嗅余香。如是若入此室，但聞佛功德之香，不樂聞聲聞、辟支佛功德香也。舍利弗！其有釋、梵、四天王、諸天、龍、神、鬼等入此室者，聞斯上人講說正法，皆樂佛功德之香，發心而出。舍利弗！吾止此室十有二年，初不聞說聲聞、辟支佛法，但聞菩薩大慈大悲不可思議諸佛之法。舍利弗！此室常現八未曾有難得之法。何等為八？此室常以金色光照，晝夜無異，不以日月所照為明，是為一未曾有難得之法；此室入者，不為諸垢之所惱也，是為二未曾有難得之法；此室常有釋、梵、四天王、他方菩薩來會不絕，是為三未曾有難得之法；此室常說六波羅密不退轉法，是為四未曾有難得之法；此室常作天人第一之樂，弦出無量法化之聲，是為五未曾有難得之法；此室有四大藏，眾室積滿，周窮濟乏，求得無盡，是為六未曾有難得之法；此室釋迦牟尼佛、阿彌陀佛、阿閦佛、寶德、寶炎、寶月、寶嚴、難勝、師子響、一切利成，如是等十方無量諸佛，是上人念時，即皆為來，廣說諸佛秘要法藏，說已還去，是為七未曾有難得之法；此室一切諸天嚴飾宮殿、諸佛凈土，皆於中現，是為八未曾有難得之法。舍利弗！此室常現八未曾有難得之法，誰有見斯不思議事而復樂於聲聞法乎？
舍利弗言：汝何以不轉女身？
天曰：我從十二年來求女人相了不可得，當何所轉？譬如幻師化作幻女，若有人問何以不轉女身，是人為正問不？
舍利弗言：不也，幻無定相，當何所轉？
天曰：一切諸法亦復如是，無有定相，云何乃問不轉女身？
即時天女以神通力變舍利弗，令如天女，天自化身如舍利弗，而問言：何以不轉女身？
舍利弗以天女像而答言：我今不知何轉而變為女身。
天曰：舍利弗！若能轉此女身，則一切女人亦當能轉。如舍利弗非女而現女身，一切女人亦復如是，雖現女身而非女也。是故佛說：一切諸法，非男非女。即時天女還攝神力，舍利弗身還復如故。
天問舍利弗：女身色相，今何所在？
舍利弗言：女身色相，無在無不在。
天曰：一切諸法亦復如是，無在無不在。夫無在無不在者，佛所說也。
舍利弗問天：汝於此沒，當生何所？
天曰：佛化所生，吾如彼生。
曰：佛化所生，非沒生也。
天曰：眾生猶然，無沒生也。
舍利弗問天：汝久如當得阿耨多羅三藐三菩提？
天曰：如舍利弗還為凡夫，我乃當成阿耨多羅三藐三菩提。
舍利弗言：我作凡夫，無有是處。
天曰：我得阿耨多羅三藐三菩提，亦無是處。所以者何？菩提無住處，是故無有得者。
舍利弗言：今諸佛得阿耨多羅三藐三菩提，已得、當得，如恒河沙，皆謂何乎？
天曰：皆以世俗文字數故，說有三世，非謂菩提有去、來、今。
天曰：舍利弗！汝得阿羅漢道耶？
曰：無所得故而得。
天曰：諸佛菩薩亦復如是，無所得故而得。
爾時，維摩詰語舍利弗：是天女已曾供養九十二億諸佛，已能游戲菩薩神通，所愿具足，得無生忍，住不退轉，以本愿故，隨意能現，教化眾生。
釋上觀眾生，明善、不善同本，即明心、佛、眾生三無差別之理。於此現為事實以證成之。天亦凡夫眾生，又為女身，乃能具有如來功德智慧，轉變從心，圣凡無界，正顯心、佛、眾生無差別也。此為一心圓融三觀。
夫華者，諸法空華也。菩薩已離分別法執，故無所著；聲聞分別取舍於涅盤、生死等諸法，故不唯著空，亦復未能空有也。此空處俗、居僧分別法執。
舍利弗問天女止室久近，天女即事而真，推同聲聞內證法性，令之自悟；又推同一切凡夫法皆即真性。舍利弗進問其何得何證而能如是，猶是執著行位修證，未領即事而真之旨，故進明乎無得無證。蓋有證有得，於佛法皆屬功果邊事，非真佛法。未得謂得，正增上慢。此空眾生與佛分別法執。
舍利弗問三乘何求，天女答以唯一佛乘故，能隨現三乘。於是盛稱大乘功德，廣顯維摩詰室八種功德。蓋此室即法性佛國，故圓具一切，隨現一切也。此空三乘分別法執，以明唯一佛乘。瞻卜，此云黃花。
以心幻師現種種身，雖現女身，實非男女。男女互轉，圣凡互轉，僧俗互轉，此空二性分別法執，以明唯一佛性。明眾生無所生而生，眾生不異乎如來也。明菩提無所得而得，成佛無加乎自性也。於是維摩詰乃結贊天女之德，顯是示現應化。
紀此章，即世俗詞章家、劇曲家，所指為天女散華一場事實、因緣，亦全經之奇觀也。如前述三觀，皆一心上得，三心一境上現。此又為居凡夫地位者，自身觀察自身法。天女，即所觀之眾生，亦即菩薩，亦即是佛也。前四句為總敘，以下皆別敘也。舍利弗答此華不如法句：即是小乘出家人法，不應著華鬘，故曰不如法。凈名答無所分別是則如法句：實大乘菩薩法，平等之法，故曰如法。已斷一切分別想故句：謂似以空投空，以水合水，正自無礙。結習未盡句：即謂習氣種子，根本無明，未能斷盡也。結習已盡句：即觀一切法惟自一心，皆是真如也。耆年、耆舊，皆天女尊稱舍利弗。解脫，為聲聞所證之果相。解脫者無所言說句：小乘執解脫為必離文字言說。一切諸法是解脫相句：大乘見無離文字言說說解脫也。增上慢人，指未得謂得、未證謂證，則於佛法為增上慢。且第一義中，本無能得、能證之我，又安有所得、所證之法耶？心經言無罣礙故，無有恐怖，可解舍利弗必欲去華之疑。又言無智亦無得，可解舍利弗偏執解脫之誤。三乘，謂聲聞、緣覺、菩薩也。本一佛乘，以方便故，列為三乘。大乘，對小乘而言，則有大乘，如真大乘，則唯一佛乘耳。
天女說維摩詰之室常現八未曾有難得之法，實顯維摩詰之法身凈土，皆依正大乘。金色光照二句：即常寂光土。常有釋、梵、四天王二句：指福德智慧諸天人。求女人相了不可得句：謂凡眾生相皆是菩提相。雖現女身而非女也句：反見如現男身亦實非男。無在無不在句：謂舉能而言，一法不立；舉用而言，萬法齊彰也。更舉夢境以證：如吾人曾於睡寐之際，禪觀之中，得見如來金色之身，得歷極樂寶嚴之土。質以告人，多不能信，謂其不能取是境以示人，為無在故。但轉念所夢之境，歷歷分明不昧，自信決非偽造杜撰，徒托空言。惟吾心自能見，自能知，為無不在故。汝於此沒句：謂盡此一報身義。眾生猶然句：謂眾生畢竟寂滅義。菩提無住處二句：謂有得便生能所二相，究竟無得，乃得真性菩提。菩提，約分三種：一、實智菩提；二、方便菩提：無得而得；三、真性菩提：得無所得。總之，天女與舍利弗，往來十八番問答，九番開示，皆就舍利弗之所已知、已能者，推之於其所未知、未能。結以凈名贊嘆諸德，良有由矣。
釋佛道，梵語佛陀菩提。菩提，古翻為道，乃就中國所謂之道以意譯之。據實，道路之道，梵語乃末伽也。故唐人譯菩提為覺，不譯為道。然覺之一字亦不能盡之。要之，佛所成就圓滿之一切凈善福慧法，總名為佛菩提，即此所謂佛道是也。前一品觀眾生以上達乎佛，此品明佛道以下達乎眾生。前正明室空，所謂雖觀諸佛國土永寂如空，而現種種清凈佛土是也。此、，正明無諸侍者，所謂一切眾魔及諸外道皆吾侍也。是以觀眾生之佛法，求佛道於眾生，而成佛國主伴因果。
爾時，文殊師利問維摩詰言：菩薩云何通達佛道？
維摩詰言：若菩薩行於非道，是為通達佛道。
又問：云何菩薩行於非道？
答曰：若菩薩行五無間而無惱恚，至於地獄，無諸罪垢；至於畜生，無有無明、憍慢等過；至於餓鬼，而具足功德；行色、無色界道，不以為勝。示行貪欲，離諸染著；示行瞋恚，於諸眾生無有恚礙；示行愚癡，而以智慧調伏其心；示行慳貪，而內外所有，不惜身命；示行毀禁，而安住凈戒，乃至小罪猶懷大懼；示行瞋恚，而常慈忍；示行懈怠，而勤修功德；示行亂意，而常念定；示行愚癡，而通達世間、出世間慧；示行諂偽，而善方便，隨諸經義；示行憍慢，而於眾生猶如橋梁；示行諸煩惱，而心常清凈；示入於魔，而順佛智慧，不隨他教；示入聲聞，而為眾生說未聞法；示入辟支佛，而成就大悲，教化眾生；示入貧窮，而有寶手功德無盡；示入形殘，而具諸相好，以自莊嚴；示入下賤，而生佛種姓中，具諸功德；示入羸劣丑陋，而得那羅延身，一切眾生之所樂見；示入老病，而永斷病根，超越死畏；示有資生，而恒觀無常，實無所貪；示有妻妾婇女，而常遠離五欲淤泥；現於訥鈍，而成就辯才，總持無失；示入邪濟，而以正濟度諸眾生；現遍入諸道，而斷其因緣；現於涅盤，而不斷生死。文殊師利！菩薩能如是行於非道，是為通達佛道。
釋非道謂非佛道，三世、二十五有、煩惱雜染、業雜染、生雜染以及二乘之道，皆非佛道。雖非佛道而實一切皆是佛道，何者？非道得其通達，即是佛道。譬如奸盜頑嚚，能歸正化，何非良民？五逆、三惡是世間之惡法。十善、八定是世間之善法，三毒、六蔽、諂偽、憍慢、煩惱、魔事是世出世間之惡法，聲聞、辟支是世出世間之善法，貧窮、形殘、下賤、羸劣丑陋、老病是人間苦事，資生、妻妾婇女是人間之樂事：凡是種種示現，各得其反而適乎正。現於訥鈍，而成就辯才，總持無失，是行於愚夫而不墮於愚夫也；示入邪濟，而以正濟度諸眾生，是行於外道而不墮於外道也；現遍入諸道，而斷其因緣，是行於世間而不墮於世間也，亦即不墮於三界凡夫也；現於涅盤，而不斷生死，是行於涅盤而不墮於涅盤也，亦即不墮於二乘圣人也。在非道而超出非道，故得即諸非道通達佛道。
四部洲───東、南、西北紀此章，若菩薩行五無間八句：指三惡道言，皆由因示果也。五無間，系造五逆惡者所受之地獄名，即阿鼻地獄。地獄分寒、熱，劫數長短滿，則皆可超脫耳。惟無間地獄，一經墮入，歷時最長，受苦無間。有如世間罪人，永遠監禁。
西域佛典中，載菩薩應身惡道救度眾生者，如文殊曾現無間業，地藏曾常住於地獄，釋尊曾入畜生道，觀音曾入餓鬼道，斑斑可考。行色、無色界道二句：指行三界言。示行貪欲六句：指行三毒言。示行慳貪十四句：指示六度而自行六蔽言。世間、出世間慧，謂後得智與根本智也。猶如橋梁四字：謂戒謹心與恐懼心也。憍慢為根本煩惱，憍則屬於慢相，慢則約有九種。諸煩惱三字，總上來所述各類惡法。魔，約有十類，如楞嚴想陰定境十重差別中，有怪鬼、魃鬼、魅鬼，年老成魔等是。不隨他教句：以上皆敘世間有漏法。示入聲聞句：以下皆敘出世無漏法。辟支佛為獨覺果，亦不過藉顯神通，使人生信仰心。貧窮，為人世苦惱事相。那羅延，為堅固義，又翻為金剛。佛種性，有二種釋：一、由天竺人種推之者，剎帝利種為最貴；二、由十法界推之者，佛乘位為最貴。示有資生句：言世之俗事。示入邪濟三句：言外道之度眾。現遍入諸道四句：又總示輪回六道生死也。
於是，維摩詰問文殊師利：何等為如來種？
文殊師利言：有身為種，無明、有愛為種，貪、恚、癡為種，四顛倒為種，五蓋為種，六入為種，七識處為種，八邪法為種，九惱處為種，十不善道為種。以要言之，六十二見及一切煩惱皆是佛種。
曰：何謂也？
答曰：若見無為入正位者，不能復發阿耨多羅三藐三菩提心。譬如高原陸地，不生蓮華，卑濕淤泥，乃生此華。如是見無為法入正位者，終不復能生於佛法，煩惱泥中，乃有眾生起佛法耳。又如植種於空，終不得生；糞壤之地，乃能滋茂。如是入無為正位者，不生佛法，起於我見如須彌山，猶能發於阿耨多羅三藐三菩提心，生佛法矣。是故當知，一切煩惱為如來種。譬如不下巨海，不能得無價寶珠；如是不入煩惱大海，則不能得一切智寶。
釋夫佛種從緣起，最初欣求佛道之心，即如來種。而彼最初發心者，實具足一切煩惱眾生，非佛、非菩薩，尤非二乘圣人也。故曰：一有身、二惑、三毒、四倒、五蓋、六入、七識處、八邪法、九惱處、十不善道以至一切煩惱，皆為佛種。畏煩惱，離生死，住無為，守空寂，則不能生佛功德也。
紀有生為種二句：明業報身，因癡有愛，皆可為修如來之正因。若見無為入正位者二句：明阿羅漢證到無生，則不復發大乘之道意。起我見如須彌山句：由好勝、上慢、貪著來；其實，在好勝者，正可移好勝之心，誓成無上佛道。在上慢者，正可移上慢之心，誓斷無邊煩惱。在貪著者，更可移此貪著之心，誓學無量法門，誓度無邊眾生。而此又概明佛道之緣耳。
爾時，大迦葉嘆言：善哉！善哉！文殊師利！快說此語，誠如所言，塵勞之儔為如來種。我等今者不復堪任發阿耨多羅三藐三菩提心。乃至五無間罪猶能發意，生於佛法，而今我等永不能發。譬如根敗之士，其於五欲不能復利；如是聲聞諸結斷者，於佛法中無所復益，永不志愿。是故，文殊師利！凡夫於佛法有反復，而聲聞無也。所以者何？凡夫聞佛法，能起無上道心，不斷三寶；正使聲聞終身聞佛法、力、無畏等，永不能發無上道意。
釋此文大迦葉與文殊師利合唱，其所以獎勵塵勞之儔發大心者至矣，愿居塵勞者勿生退屈而辜負迦葉之苦心也。據實，小乘證涅盤者，亦非不能回向大乘；但以生死之畏既離，親愛之恩先舍，無足生其欣厭，起其慈悲，又有涅盤之安、三昧之樂之可自居，故未易回心耳。
紀此圣字，專指二乘圣果者言。根敗，謂五根毀敗，麻木不仁。不能復利句：謂不復能領略利益。凡夫於佛法有反覆句：謂即現在不信或詆毀，然已初種佛法善根於心中，不過現時尚不信或詆毀耳。但於第二次觸發時，則必先知有前次佛法，顯現當前，自較前次深入議擬思量，或由此起信發心，而至究竟成就佛果。此又概明佛道之因也。
爾時，會中有菩薩名普現色身，問維摩詰言：居士！父母、妻子、親戚、眷屬、吏民、知識，悉為是誰？奴婢僮仆、象馬車乘，皆何所在？
於是，維摩詰以偈答曰：智度菩薩母，方便以為父，一切眾導師，無不由是生。法喜以為妻，慈悲心為女，善心誠實男，畢竟空寂舍。弟子眾塵勞，隨意之所轉，道品善知識，由是成正覺。諸度法等侶，四攝為妓女，歌詠誦法言，以此為音樂。總持之園苑，無漏法林樹，覺意凈妙華，解脫智慧果。
八解之浴池，定水湛然滿，布以七凈華，浴此無垢人。象馬五通馳，大乘以為車，調御以一心，游於八正路。相具以嚴容，眾好飾其姿，慚愧之上服，深心為華鬘。富有七財寶，教授以滋息，如所說修行，回向為大利。四禪為床座，從於凈命生，多聞增智慧，以為自覺音。甘露法之食，解脫味為漿，凈心以澡浴，戒品為涂香。摧滅煩惱賊，勇健無能踰，降伏四種魔，勝旛建道場。雖知無起滅，示彼故有生，悉現諸國土，如日無不見。
供養於十方，無量億如來，諸佛及己身，無有分別想。雖知諸佛國，及與眾生空，而常修凈土，教化於群生。諸有眾生類，形聲及威儀，無畏力菩薩，一時能盡現。覺知眾魔事，而示隨其行，以善方便智，隨意皆能現。或示老病死，成就諸群生，了知如幻化，通達無有礙。或現劫盡燒，大地皆洞然，眾人有常想，照令知無常。無數億眾生，俱來請菩薩，一時到其舍，化令向佛道。經書禁咒術，工巧諸技藝，盡現行此事，饒益諸群生。世間眾道法，悉於中出家，因以解人惑，而不墮邪見。或作日月天，梵王世界主，或時作地水，或復作風火。
劫中有疾疫，現作諸藥草，若有服之者，除病消眾毒；劫中有饑饉，現身作飲食，先救彼饑渴，卻以法語人；劫中有刀兵，為之起慈悲，化彼諸眾生，令住無諍地。若有大戰陣，立之以等力，菩薩現威勢，降伏使和安。一切國土中，諸有地獄處，輒往到於彼，勉濟其苦惱；一切國土中，畜生相食噉，皆現生於彼，為之作利益。
示受於五欲，亦復現行禪，令魔心憒亂，不能得其便。火中生蓮華，是可謂希有，在欲而行禪，希有亦如是。或現作淫女，引諸好色者，先以欲鉤牽，後令入佛智。或為邑中主，或作商人導，國師及大臣，以佑利眾生。諸有貧窮者，現作無盡藏，因以勸導之，令發菩提心。
我心憍慢者，為現大力士，消伏諸貢高，令住無上道。其有恐懼眾，居前而慰安，先施以無畏，後令發道心。或現離淫欲，為五通仙人，開導諸群生，令住戒忍慈。見須供事者，現為作僮仆，既悅可其意，乃發以道心。隨彼之所須，得入於佛道，以善方便力，皆能給足之。如是道無量，所行無有涯，智慧無邊際，度脫無數眾。假令一切佛，於無數億劫，贊嘆其功德，猶尚不能盡。誰聞如是法，不發菩提心，除彼不肖人，癡冥無智者。
釋普現色身菩薩，即普現三界、七趣、二十五有種種形類色身者是也。按在他經，如月上女經等，嘗載：維摩詰，姓雷氏，妻曰金姬，男名善思，女名月上。故維摩詰乃於佛時，在天竺實有生身之處者。玄奘大師西域記，亦載嘗瞻禮其臥病之遺室，固非眾香國菩薩暫來應化之可比也。但此中普現色身舉問其父母、妻子、親戚、眷屬、吏民、知識、奴婢、僮仆及諸所有，胥何所在，而維摩詰悉舉佛法以答之者，正明佛國主伴交徹，因果圓融，即俗而真，即事而理，頭頭顯露，物物全彰，無障無礙，非自非他，此大乘不可思議解脫之至也。故曰：誰聞如是法，不發菩提心？除彼不肖人，癡冥無智者。可謂竭法界之樞機，而罄其鼓舞軒揚之能事者矣。
凈名答偈，析為三段：一、明種種皆為佛法，智度菩薩母以至勝旛建道場是也。此又有二：甲、佛法眷屬，智度菩薩母以至以此為音樂是也；乙、佛法資具，總持之園苑以至勝旛建道場是也。二、明種種皆由示現，雖知無起滅以至能皆給足之是也。三、贊勝德勸發大心，如是道無量以至癡冥無智者是也。
劫，梵語具云劫波，此翻時分，近人所謂時間是。短至一剎那劫，長至微塵點劫，皆得名之為劫。然通常所稱為劫者，就此娑婆器世間長時代言。此又分三：一者、小劫：依南閻浮提人壽計算之，從八萬四千歲每過百年減除一歲，減至十歲，再從十歲每過一代倍倍增加，又增至八萬四千歲，如此一減、一增，為一小劫。減至十歲前有疫癘、饑饉、刀兵三災，死人萬分之九千九百九十九，謂小三災。二者、中劫：積二十小劫以為一中劫，此中劫即人之世界生存期限。三者、大劫：合四中劫為一大劫，指此世界經歷成、住、壞、空各二十小劫言。人之世界生存之期，即住劫也。住劫二十劫滿，則入壞劫，人類與有生命者先空，其次植物、礦物等亦漸壞。其壞之者，凡分三種大災：一為火災，壞至初禪天止。經七火災，有一水災，壞至二禪天止。經七水災，有一風災，壞至三禪天止。
紀此章，普現色身菩薩之問，實由上中，空其室中無諸所有等句而來。凈名之答偈中，智度菩薩母句：即指摩訶般若波羅密多，證入無生，能生菩薩諸功德法。智度之智，乃不起分別之根本智。方便以為父句：謂一切善行。本末互賅，法體顯現，故曰父母。一切眾導師句：即指十方三世諸佛也。因諸佛接引眾生，離一切苦，得究竟樂，故曰導師。
法喜以為妻句：謂樂法，不復樂於五欲，心與法相交融和合，故曰為妻。菩薩得初地，為歡喜地，又曰極喜地。慈悲以為女句：謂慈祥悲憫，皆顯柔和事相，故曰為女。善心誠實男句：謂信心慚愧，具堅強功能，故曰誠實男。畢竟空寂舍句：謂以空寂之舍，喻法性空。弟子眾塵勞句：謂以八萬四千人喻塵勞眾。
隨意之所轉句：謂本可轉塵勞為菩提也。善知識，謂諸助道者。善知識，約有教授、同行、外護三種。總持之園苑二句：陀羅尼，寓翻遮正合義。總持，有念總持、定總持二種。覺意，指三十七道品中七覺、七意言。八解，指八背舍言。五通，六通除漏盡通言。一心，指車軸言。慚愧之上服句：見善根依慚愧起故。從於凈命生句：見不入邪定、不為禪縛故。
雖知無起滅句：謂本因不動故。示彼故有生句：謂隨緣顯現故。悉見諸國土至降伏使和安，為各說依正，示報有常無常也。覺知眾魔事四句：謂於魔處隨示而化魔也。世間眾道法四句：謂於外道出家而化外道也。劫中有疾疫十六句：謂於劫中隨示而解劫也。示受於五欲句：謂因魔持五欲以惱亂人故。先以欲鉤牽句：謂因貪欲者，必向其說欲，乃可隨順得入故。大力士，兼智勇而言。
皆能給足之句：謂不令其圓滿如意，慶快生平也。如是道無量四句：見一切眾生之業力，雖不可思議，而菩薩為度一切眾生故，其神通方便之力，亦是不可思議。其實諸菩薩之心，與一切眾生之心，本同體真如故。茲舉近事以明之：現代末法中，凡疾疫、刀兵、饑饉之劫，屢見不鮮，豈諸佛菩薩無此神通方便之力以救度歟？其實多由一切眾生共同招感之業力，彌漫無盡，障蔽最深。還求各自投誠，懺悔自心，立弘誓愿，遠離惡法，不復更造，則知般若波羅密多，能除一切苦，真實不虛耳。
釋夫數非止乎二，而今曰不二者，何耶？蓋二者，對待也，隨舉一法之名，即有非此一法者與之相對待。如舉曰人，則人之外一切皆為非人，人與非人相對成二，此二即攝盡一切法。故不二者，非以其是三、四、五、六、七、八等等也，亦非以其是一也。何則？一與非一相對，三與非三相對，乃至十與非十、百與非百、千與非千、萬與非萬相對，此皆二也，非不二也。夫然，則不二者，必將極乎智無分別，如無名相，審矣。顧由凈名令諸菩薩隨意各各說之，然後會歸文殊師利之有言顯無言，與維摩詰之無言顯無言，非徒結示宗極，亦顯法法對待，法法皆到達乎不二之地，非僅以默然為高，或借為藏拙。於此經內，舍利弗亦嘗默然矣，何以不為文殊師利嘆為真入不二法門也耶？世之辯難相詰，亦多理屈辭窮，默然無說，豈皆真入不二法門也耶？蓋是窮微盡化，絕量超宗，洞然明白，寂然靈照，心欲緣而慮忘，口欲談而辭喪，於是乃嘆為真入不二法門耳。此寧啞羊之類，矯亂之徒所得假之以為式哉？一切法皆二也，默默無言猶是二也，然可由之而契會不二之心性。門者，可由之義，入者，契會之義，故名為入不二法門。
紀此品，推窮乎名言之極而超乎名言，追窮乎數量之極而逾乎數量。絕諸對待，不落名言，乃為真入不二法門品也。非如前依與正對待，主與伴對待者。但引入此品中釋其義趣：則依中現正，正中現依，主中現伴，伴中現主，交徹圓融，即事而理。諸佛、菩薩，法身、凈土，頭頭顯露，物物齊彰，無障無礙，非自非他。前指為大乘不思議解脫之至者，又為此品真入不二法門之至也！