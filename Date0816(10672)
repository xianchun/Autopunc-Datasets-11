自野錄、紀譚至四明枯崖之作，裒收古佛祖潛行密機與賢士夫關于禪佛所泄於五燈者，貽之來昆，其為法施，為俾晚進履踐，知向上入路，而非為資今日胡講談柄矣。
又至於宋丹丘融公叢林盛事，則一言一句，千古鐵案，其禪其道，大方龜監也。然宋本湮沒，祖述無憑，斯邦在在，禪房所藏，謄寫亥豕，承訛襲舛，竟亦無全本矣。茲東武源無生居士，擬穿過支桑先覺之鼻孔，捉住供欵之際，偶獲古本盛事，使信歷查一遍，梓行于世，蓋衛宗護法之志深也。夫於是校之、閱之，折之為二卷，遂付諸剞劂。
或曰：此等禪冊於今之禪林亦何補之有？有一種禪流，絺章繪句以當平生，出世進院，此為梯媒，抵死不在一念。於乾屎橛上，或習取三經五論，以臺宗、賢首教相雷同祖師話頭，且謂德山、臨濟陞三賢第幾階，趙州、云門得六即第幾位，如此餖飣捏合，收禪歸教，禪果作何狀？有甚禪可參？詎料祖師西來單傳，云真胸，所到門庭，死人無數。雖然千個萬個中，倘得一個神醫，以此做還丹一粒，安患不回生返魂哉？應知此特起死方續命劑也，神醫可無靈丹，不可舍諸居士，意亦在其中。
