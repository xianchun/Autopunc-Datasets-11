仁仁以群眾和合為體，以慈愛協濟為用。先明仁之體：由近觀之，吾人具足五官四肢等而為身體，佛法亦言四大和合、五蘊積集為體，眾生於此四大五蘊之身體，能善巧調養保存，止惡作善，謂之一身之仁。由此遠推至家庭、社會、團體、國家、世界，能善調治其所聚之群眾，博愛救濟，使家庭、社會、團體、國家、世界之群眾得以安甯，則謂之家庭、社會、團體、國家、世界之仁。廣及一切眾生之類，能互相愛濟，互相資助，共同安樂，則皆謂之仁也。由上觀之，小至微塵，大至華藏世界，咸以群眾和合為體，換言之，即是以仁為體。次明仁之用：互相愛濟，互相救助為仁之用。如一人之四大五蘊，能相愛濟資助，則可保安一身康健，否則麻木不仁，且用既壞廢，體亦不久朽滅矣。以此一人，推及家庭、社會、團體、國家、世界，亦復如是。然能了仁之體，發仁之用，充滿虛空，遍周法界者，謂之佛。能具其體用之分者，謂之菩薩。能得其少分，謂之聲聞、天、人，以至一切眾生。是故人亦以仁之體用而有，若失仁之體用，則為不仁，亦謂非人。所以仁者，不可須臾離也。
王佛法中以自在之義為王，故法華云：我為法王，於法自在。此自在義，略似世間自由，是故亦曰自由。然非獨自自在而擾其他之為王也，所言自在，是平等普遍之自在。何以故？以王不離仁故，仁以群眾為體，群眾以一切法為體，若於諸法及人，各如其實，各安其位，各稱其量，皆得自在，方為王也。古訓天下歸往為王，其歸往者，乃一一皆歸為大自在、大自由、大解脫也。
護以喻言之，如城然，對外能遮災患，對內能安人民，故護有二意：一、以消弭眾患為義：謂諸惡已生令其滅除，諸惡未生令永不生故。二、以成德為義：謂勝德未生令生，已生令長，是為護字之義。
國世俗言國，以領土、人民、政權為義；佛典釋國，較為廣博，乃以器世間為國──又言依報。斯依報器世間為眾生共業所感所變，故為眾生共同依住，而能互為資助其生活者，謂之國。
般若梵語般若，譯曰智慧。然非平常之智慧，乃無上不可思議之深妙智慧，能超過一切世間之智慧也。
波羅密多此亦梵言，波羅密譯曰彼岸，密多譯曰到、曰離，以此合言曰到彼岸，即過渡之義。佛法六度萬行為過渡之船，假此法船，從生死此岸而渡過煩惱之河，達到佛果彼岸──佛果即是二轉依果。其渡河法船雖有無量，而以般若為最勝，是故欲到彼岸，必以微妙清凈不可思議之般若智慧為根本。又非僅此然，即吾人之作一切事，能得其究竟，亦云波羅密多。
經以上所釋，為經別目；此一經字，是經通號。梵語修多羅，與吾國之經字相似，故譯為經。經有常法二義：常義，有軌持諸法不變不遷之理；法，有令諸法性相如是如是不可更壞之義。然佛教之經字義理，尚有勝義，謂經能攝化一切有情之異機，而俾其各得究竟者也。
仁王此具三義：仁王乃佛之別號：常人只知佛為覺王、法王，而不知佛亦稱仁王。所謂覺王，於所知境周遍通達，自在明了，是謂覺王。反而觀之，眾生不了境界自性，妄生邪執，是謂之不覺。覺不覺間吾人其注意焉。所謂仁王於所教化之眾，愛之如子，眾生有無量病苦，而以妙藥玄方救濟之，不為諸法所拘，且能如意施用諸法，濟渡含識而得自在，是曰法王。又能了知諸法，善說諸法，亦曰法王。
仁王即人王別名：古云：仁者，人也，故仁王即人王之別目。一人能得自在之果，施其威德而令一切人類悉得自在，則曰仁王，如孔子有王德而無王位，亦稱素王也。本經正明仁王，即是此義，即波斯匿王等，斯諸大王，為人中王，故曰仁王。本經為諸大王所問而說，故本經亦名人王所問護國般若波羅密多經也。
非但以佛以人明仁王，而以一切眾生明仁王：斯義云何？謂一人能調養其體，護其安樂，諸病不生，是為一身之仁王。推及家庭、社會、團體、國家、世界等，無不如是。明乎斯，微至極微芥子毛端，大至虛空法界華藏世界等，諸眾生能善調其體，巧施其用，咸獲安隱自在，則亦謂之仁王也。
護國此義有其三種：護國為嚴凈佛土：佛土亦云正覺世間，換言之，即是正覺國土。蓋國者，互資共住為義。佛典之國義甚廣，世間以人類等共所依住為國土，而西方彌陀如來及諸菩薩等類所依住者，曰西方極樂世界，曰莊嚴佛土。依上所明，則護者即是嚴凈佛土也。護言弭患成德，如西方國土離五濁惡患，即是弭患義；但受諸樂，即是成德義。又佛之一人，遠遣諸惡，離二障二死，成就莊嚴果土；次而菩薩因中，修諸妙德，滅諸罪障，成其一分莊嚴佛土之因；準上二義，即是嚴凈佛土。佛土分五：法性佛土，亦曰一真法界，亦曰佛自性國土。然佛既成其自性妙德，為度眾生滿本愿故，所以權巧方便，為諸菩薩等示現受用國土，如西方極樂世界，彌陀如來自性本具妙德，唯佛與佛乃得知之，即是自受用佛土；次而為諸菩薩示現他受用佛土；又次而為二乘人等示現方便有余凈土；再次而為一切六趣十法界諸眾生類，示現凡圣同居佛土；即是吾人現在所愿往生之佛土。總之，以上所明，皆為正覺世間。若眾生消弭二障，解脫二死，方不受三界之苦，而得自在之樂。所言二障，即是煩惱、所知二障，由二障故則有二種生死，謂由煩惱障而有分段生死，即是六凡之生死；由所知障而有變易生死，即證初果後所受生死。觀乎斯，必先有以護之使弭患成德之功力，斷其二障，絕其二死，成其果德莊嚴，是謂之護正覺世間之義。
以奠安人世為護國義：世間有三：前明為正覺世間，此乃有情世間及器世間也。文佛為波斯匿王等說此經，使一切世間人類安全康樂，此經主旨即在於茲。然非僅人類稱世間，上及天神下迄鬼靈昆蟲等，與此人世有關系者，皆使安寧，方可謂之護國。經云：人未亂，鬼神先亂。此乃不安其鬼神故也。推及凡關于人世間者，亦復如是。以斯欲護此國者，必先俾一切闕于此者，各如其實，各安其位，各稱其量，乃能奠定安寧於所護人世之國也。
明護國為通義：上來所講，為有限之護國，今以通義明之，則凡存在之物，悉由互資共依而有，故無所往而非國，亦無所往而不用其護。若了斯義，非但諸佛及菩薩仁王等能護其國，一切有生活之有情，莫不能施其功力，各消弭其惡而完成其德，以護其所應護而同趨於安樂也。
仁王護國仁王護國一句，重在護字，其護字之義，略明於前。能護即是仁王所具之功力，能消弭諸患，成完眾德。仁者，即是一切生活有情；不仁者，即是一切枯死之物。生活有情，有自發之自由力，則謂仁王。仁王見自他有情痛苦，發憐愍心，施自在力而擁護之，則曰仁王護國。由人而及非人，由有情而及無情，宇宙萬有，莫一物非國，則仁王亦無不具護持之責，有其責必力行其護，否則失其共依之國，亦失其仁王之義也。觀乎上文，則仁王對於國，非盡其護持之責不可；觀乎患已生者速除之，未生者急弭之；觀乎益未生者令其發軔，已生者使其增長。故仁王護國四字，以護字為中主，而貫通上下者也。
仁王護國般若波羅密多般若波羅密多，為六度中之一度，此般若度，能使眾生達至彼岸，故云波羅密多。如渡河然，般若喻船，假此般若法船，能護送一切眾生安穩渡達彼岸，恒受妙樂，故般若為能仁其國，能護其國之秘密要法也。一切萬物，自然存在，則具有王之意。如莊生逍遙游，有大鵬萬里，鷽鳩咫尺之喻，鵬以萬里足其念，鳩以咫尺滿其想，雖大小有殊，而各足其足一也。故宇宙萬有，各護其自然存在，則有王之意也。然以平等自在方謂之王，則須具一人自在一切自在，一切自在一人自在，及一個自由一切自由，一切自由一個自由之普遍義，以斯普遍一切自在安樂，謂之仁王。此仁王者，匪獨自己之自在，單我之自由也。儻成獨個自在，則是我見，六趣眾生，執此假我而曰此我也，彼非我也，於是覩事物之有益於我者則取之，有損於我者則除之，其或取或舍，俱不相顧，只圖滿足自心之慾望而已。以斯行之，謂世界不流為殘殺不堪之大戰場大苦海，無有是處。嗚呼！欲挽濟茲，亦非先以般若妙智照破彼此我法不可，由般若照空萬有假執，開顯萬有真性，無所往而非佛，無所往而非法，離言自性真如，而無一法可說可思。然則現見森羅萬象，陳列目前之萬法，由何而有者耶？曰：諸法無自性，無自相，而其體用皆眾緣合生，故曰：諸法無獨自之性質也。綜上之義，雖云仁王護國，而實般若波羅密多護國也。
仁王護國般若波羅密多經上之十字，為經別號；經之一字，一藏通稱。上十字合成一名，下一字為一名，合而成句，曰仁王護國般若波羅密多經。經為結集佛說之法，佛說仁王護國般若波羅密多，此義為所詮，經為能詮，經乃名句文身聚集而成。佛所說仁王護國之般若波羅密多為所詮義，經為能詮名句文身。言名身者，多名集積；句身者，多句集積；文身者，多文集積也。以此名句文身之經，詮其理，表其義，謂之仁王護國般若波羅密多經。
總上諸說，以般若為因，以仁王為根本，以波羅密多為究竟也。
上來已釋名句，次解經題大意。題者經題，故明經題大意，亦是明全經大意也。經題上之四字，表人及事；下之般若波羅密多者，顯行及果也。凡一切作事到於究竟圓滿，謂之波羅密多；本經大意，即是仁王仁至究竟，護國護至究竟，般若照至究竟，三者咸得圓滿，遂謂之仁王護國般若波羅密多。非第此經若斯，即三藏十二部佛法亦復如是。非第佛法如斯，凡一切世間諸學說等亦復如是。
夫一切學說，括而議之，不外乎三種要素：一、發展其知識；二、增進其道德，即品性；三、養成其才能，即能力。倘知識發達至極，道德增進充足，才能獲得圓滿，則可謂之一有知識、道德、才能者。具足知識者，普了一切，諸境不足以迷之。具足道德者，所行凈善，諸惡不足以染之。具足才能者，有愿必成，諸苦不可以難之。自利利他，乃俱究竟。以上三者，眾生未得圓足。何以故？只就人類明之，性質不一，行為有殊，如有一人，其知識高明廣大，考其道德、才能則缺如也；又有一人，其道德清高，考其知識、才能則無也；又如一人，其才能具足，察其道德、知識則有所短也；由人類推及六趣眾生以至二乘賢圣，無不如此，故一切眾生，皆不能圓足此三德也。三者未能完全具足，不得名之為波羅密多。若妄自夸為充足，及有言無行者等等，皆不免為無明少智，適足以障其德而增其患也。或但具知識道德，然知非圓智，德非全德，極果或僅一小乘果而已，是小乘故，不能利眾，故非菩薩之行也。明乎此，則三者：知識、道德、才能，非平均發展至究竟不可，蓋可知矣。若至究竟，即目之為佛。本經題中，於此三者，悉皆達到圓足。
知識圓足者，即般若波羅密多。以此清凈妙智，照破一切妄執，顯了一切實性，有漏無漏、有為無為一切諸法，莫不歷然了知，故謂之覺王。所以者何？以眾生皆有知識，然是居於限量之內，弗能遍知普覺。由無始無明，惑本智故，則有妄想執著，此我也，彼物也；以妄想我故，則我執生焉，以妄想物故，則法執生焉；以此二執，迷惑一切。若有般若二智：人空智、法空智，照空二執，執遣則惑斷焉，惑斷則可普知一切、遍了一切，是之謂般若波羅密多，即是知識達於究竟也。
道德圓足者，則是仁王波羅密多。仁者，大慈大悲，王者，自由自在，蓋諸道德皆以大慈大悲自由自在為根本，依此二者以行之，則無非是善，違此二者以行之，則不免有種種障礙，種種患業擾害。是以佛教以大慈大悲為根本，能令一切悉獲自由自在之安樂，佛以慈心拔苦，悲心與樂。故仁王者，道德之本也。眾生悉有此心，悉具斯德，然非普遍，有僅能仁其身者，乃至能仁其一世界者，是均居有限而非普遍，倘得圓滿普遍無障無礙者，則名極果之佛。吾人悉具此德，障而不發，若能各盡其量，各充其德，及至圓足則是佛矣。故曰：佛性各個不無，各個本具，但其力未充而不顯其用耳。
才能圓足者，即護國波羅密多。凡具能力者，於眾所難，皆能成之，俗者謂之天才或天然能力，然實先業之所修集，故得如斯。要之，吾人作事，有所能有所不能，以斯不得波羅密多之名。迄至佛果，具足萬能，行種種行，利種種生，除一切苦，成一切德，此由佛具十種神力，普利十方。言十力者：括羅一切萬能，於本經中即護國之意。前云國有三種：有情世間、器世間、正覺世間，三種世間，一切眾生莫不概羅。若能遍於此三世間，護其勝德，弭其諸患，即是護國之義，亦即才能圓足之義也。括上三義，吾儕學佛有情，非調合三者齊進，弗能獲其圓滿佛果；既至究竟，亦目為覺王、仁王、法王也。
然斯深義，非憑空杜撰，乃圣教中有依據也。一、與顯教三德相齊。何以故？一、法身德，即此題中之仁王波羅密多義；二、般若德，即本題中之般若波羅密多義；三、解脫德，即本題中之護國波羅密多義。二、與密教之三心相齊：一、菩提心，此心為大悲方便之因，蓋菩提即覺，亦即是智，此智乃無上正遍覺知，即本題中之般若波羅密多義。二、大悲心，此心為眾德之根本，以有此心，無自他別，一味平等，拔眾生苦如解己苦，與眾生樂如成己樂，斯乃真實道德，故道德必以大悲心為根本，於此題中即仁王波羅密多義。三、方便心，此心為成佛以普利眾生之究竟目的，蓋因中菩薩，其發愿也咸為成佛，後以善巧方便法門度諸有情，故此方便事業，即是萬能事業，於本題中即是護國波羅密多義也。
由上顯密教證，故明本經大意，即是明一切佛法大意；明一切佛法大意，亦是明一切世間學術大意。雖然，世間諸說，均有偏謬，弗能達其本愿。何則？以其知、行、才三方面均非徹底，結果或反被其害，如近世工業之發達，欲改造此世界為黃金世界，孰知法未完善，反造成一殘殺戰場，若欲挽回，舍佛化無以為歸矣。
釋尊說此經於印度，阿難結集，亦屬梵文，然何以有一華文之此經耶？佛經非如外道之邪說，謂由天墜一石，地呈一書之所產，原由佛之語言，集為文字而傳來。本經既屬梵文，今須講此經之譯人。譯人為唐朝沙門，名不空，能通三藏，故曰三藏沙門。沙門有二義：一、積極的，是勤修戒定慧義；二、消極的，是消除貪瞋癡義；具二義者，名之沙門，即出家人之通稱。當時代宗尊敬不空法師，稱之曰大廣智，大廣智言具足廣博大智，精達三藏。法師原籍南天竺人，少時隨師東度，及長返國，後復重來，大譯顯密諸部，此經乃其一也。
譯此經者，尚有三家：一、晉時泰始三年，有月支國三藏名曇摩羅剎──此言法護，譯為一卷，名仁王般若。二、後秦弘始年間，有三藏法師鳩摩羅什，譯為二卷，名仁王護國般若波羅密。三、梁朝承圣年間，有三藏法師厥號真諦，譯成一卷，名仁王般若。以上三家，初後兩譯，方言未融，故義有失；秦時所譯，古今所尊，然尚有缺。故唯此譯最善，義理互彰，毫無有遺，兼之顯密雙傳，甚為出眾，故今所講，亦從此本，尚望諸仁詳而翫焉。
全經分上下二卷，於二卷中又分八品。品者，匯也，即匯聚眾多之名句文身而分為一節也。今釋序品：序有二義：一、序者，敘述也，即敘述其事也。二、序者，緒也，即此經之由緒也。本品大文，復分為二：一、證信序，即敘本經確實之事，以為後人證明起信。二、發起序，即敘本經之由何緣由而請問說法也。言第一者：此品居首，故言第一。
如是我聞：一時佛住王舍城鷲峰山中，
此段文中有五種事：一、如是；二、我聞；三、一時；四、佛；五、住王舍城鷲峰山中。
如是，此言指法，有理有事。理者，依勝義諦言，一切諸法以真如為體，真如不可言說，不可思議，故今說無可說，此即如義；諸佛說法，如實而證，如證而說，故其所說無非，此即是義；如理而說，巧當其機，言如是也。事者，如是即如此之義，謂如此經所說之法，其法實是如此，由此令人生信，古德謂之信成就也。
我聞者，簡非他聞。聞者，領受於聲，了別其義謂之聞，即耳識所聞。耳識聞聲，由九緣成：一、空；二、聲；三、根；四、意識；五、末那識；六、阿賴耶識；七、種子；八、作意；九、前滅識；以足此九，方可聞也。以由九緣故聞聲，非僅耳聞。又耳只聞其聲而不能領其義理，了其義理者即在意識，故今不能耳聞，取其總相而曰我聞。我者，有二：一、凡夫外道等妄執我；二、諸佛菩薩隨順世間假名稱我，今之我言，即此義──假名我也。所言假者，謂五蘊和合方得此身，本無我體故曰假者。復次，我言即指結集此經者言，謂我親從佛聞──簡非傳聞，此亦徵信之義也。
一時者，敘說經之時也。然未表其確定時間，故一時言，亦有二義：一、依理明之，時者色心分位假法，自性本空，無體可得，時性空故，時尚無有，況有其一。既無一時可言，故一剎那即等無量劫，無量劫等於一剎那，以時平等無差，則一切諸法悉皆平等，以斯義故，強立一時。二、依事有三：一、說聽究竟名為一時。二、說者聽者於時機不相乖角──即機教相應也──名為一時。三、師資道合名為一時。以上三者，古德謂之時成就也。
佛者，敘法會之主也。梵言佛陀，此曰覺者，略有二義：一、約理言，謂遍於法界一切有情之平等覺性謂之佛，故云一切眾生悉皆是佛，諸佛即在眾生心也。二、約事言，佛者，有無上正遍覺之無漏五蘊和合假者謂之佛，佛於世間示現成道──即示現由迷而覺也，普覺十方，故云覺者。猶世俗之人，具有智者稱曰智者，具有仁者稱曰仁者然。
復次，佛簡凡夫外道等之非正覺，故曰有正覺者。復簡小乘非遍覺，故佛云有正遍覺者。次簡菩薩非圓滿覺，故佛又稱為無上正遍覺者。前者──依理言──一切眾生悉皆是佛，後者──依事言──九法界眾生皆不得謂之佛，然有佛性，可以依教奉行而成佛也。今此佛言，乃指釋迦文佛，以釋迦文佛為此土──娑婆──教主，故不表名也。
敘處者，王舍城至山中是也。城為巨都，山為小處，此王舍城乃摩竭陀國之都城。本城之來源，他經具有數說，今舉一段以明之：昔有一王，與民共造舍居，未幾為鬼神壞，唯留王舍，故以號焉。此城之外，有一大山，號曰鷲峰，山頂似鷲故以為名；又此山中多此鳥，故以得名也。王舍城乃佛所化之境界處，鷲峰山乃佛所住之依止處也。復次，王舍城言，乃表佛勝德而統括眾民也。佛之勝德，充滿清凈法界，已除一切惡染諸法，自護護人；已成一切殊勝功德，自覺覺人；由此而顯佛之三王義也。鷲峰山言，表佛法身自在，證諸法性圓滿遍覺，高出九法界之一切有情。其所知者唯佛可知，其所覺者唯佛能覺，此即表佛之自受用處，此等境界，等覺圣者尚有不知，故以號也。
與大比丘眾，千八百人俱。皆阿羅漢，諸漏已盡，無復煩惱，心善解脫，慧善解脫，九智十智，所作已辦。三假實觀，三空門觀。有為功德無為功德皆悉成就。復有比丘尼眾八百人俱，皆阿羅漢。復有無量無數菩薩摩訶薩，實智平等，永斷惑障，方便善巧，起大行愿。以四攝法饒益有情；四無量心普覆一切；三明鑒達得五神通；修習無邊菩提分法；工巧技藝超諸世間；深入緣生空無相愿；出入滅定示現難量；摧伏魔怨雙照二諦；法眼普見知眾生根，四無礙解演說無畏；十力妙智雷震法音，近無等等金剛三昧，如是功德皆悉具足。復有無量優婆塞眾、優婆夷眾，皆見圣諦。復有無量修七賢行，念處、正勤、神足、根、力、八勝處、十遍處、十六心行趣諦現觀。復有十六大國王，波斯匿王等各與若干千萬眷屬俱。復有六欲天王，釋提桓因等與其眷屬無量天子俱。色四靜慮諸大梵王，亦與眷屬無量天子俱。諸趣變化無量有情，阿修羅等若干眷屬俱。
鷲峰山中，非佛一人，尚有聽者諸大弟子，故云與也。比丘者，表其類也。有釋言：丘者，孔子，謂此出家人比如孔子，故名比丘。此不足信，以比丘乃梵文之譯音，且別有義，略解為五：一、初出家者受戒時怖魔，故名為比丘。二、出家之後舍諸財產，依戒乞食乞法，此有乞士義，故云比丘。三、能守凈戒，亦名持凈戒者。四、能持正命，名為比丘。五、破諸惡業，成諸凈德，名曰比丘。大者，小之對也。略有數義：一、數大曰大，二、行高德眾曰大，三、量大曰大；以此比丘德高其余，故曰大也。眾者，多也，和合也，四人已上方謂之眾，與僧義同。千八百人俱者，顯其數也。此經舉數，與他經中不無多寡。俱，謂俱居一處。皆阿羅漢者，顯其位也。阿羅漢亦是梵音，譯義為應，略言三義：一、應已永斷煩惱，名阿羅漢。二、應受人天供養，名阿羅漢。三、應不復受後有，名阿羅漢。尚有諸義，不勝列舉，如天親法華論明十七義等，要之，此阿羅漢即顯大比丘所證之果位──第四果也。
諸漏已盡者，顯其德也。漏者，喻也，猶屋漏等，此中言漏，指諸煩惱過患，為眾生真如心中之漏，以有煩惱即流漏三界受諸苦故，此漏匪一，是以言諸。諸漏總有三種：一、欲漏，即欲界諸煩惱，能使欲界有情流轉五趣生死。二、有漏，即上二界諸煩惱是。三、無明漏，三界煩惱悉依無明，無明為煩惱之通依故。證阿羅漢者，於此三界諸漏咸斷無遺，故云已盡。無復煩惱者，亦表所斷也。諸漏以煩惱為自體，故漏盡煩惱亦盡。煩者，擾也；惱者，害也，亂也，合之，即擾害之義，換言之，即倒亂之義。三界有識眾生，無一無此煩惱，由有此故擾害身心，盲流苦海無有出際。證阿羅漢者，於諸漏盡如樹已摧，於煩惱盡猶樹斷根，以此義故名曰無復煩惱。心善解脫者，明定慧之障，二俱解脫也。此中所明阿羅漢有二：一、利根，即俱解脫阿羅漢，謂於諸定之障皆已解脫，於諸慧障亦復如是。故心者，括定慧言也。二、鈍根，即可退阿羅漢，但於諸慧解脫，而諸定障猶未除盡，故或有退時，退已還證。此阿羅漢於定慧心上之障，善能得其解脫，故云善解脫；或解脫法，自性是善，名善解脫。慧善解脫者，即鈍根者所得，以具生空妙慧，離諸四倒而得解脫，名善解脫，其義同上。此二解脫，即聲聞之涅盤果也。九智十智，開合不同而已。先明十智：一、世俗智者，謂隨諸世間而緣世間法故。二、法智，即緣當界──如欲界即緣欲界──四諦等法之智。三、類智，謂下界──如欲界──之智，不得緣上二界之境，但可比類知之，故云類智。四、苦智，如實知苦故。五、集智，如實了集故。六、滅智，如實證滅故。七、道智，如實修行故。八、他心智，能了一切眾生之心，可以對機與藥也。九、盡智，如實應知者，我已盡知故。十、無生智，於一切法已如實知，不復更求所知。次明九智：一、依瑜伽、顯揚等明九智，即十智去他心智是，以此智可以攝入余之九智中也。二、依大毗婆娑，謂九智者去無生智，此依鈍根者言。秦譯謂八智十智，此亦開合不同。言八智者：表聲聞人因中所具智也，謂因中無世俗智及無生智，此中世俗智乃指由修所得之世俗智，非平常之世俗智也。所作已辦者，謂此等智果皆已成辦矣。就上所明，乃聲聞之菩提果也。
三假實觀者，依秦譯明之：一、法假實觀，通明五陰諸法即假即實也。二、受假實觀，今特出受者，受為諸惑之根本，欲除諸苦諸業必先治受，故特出之。此受緣生故假，性空即實，以假對實，以實對假，云假實觀也。三、名假實觀，上二為所詮，此為能詮，此能詮亦是即假即實，實不可得，而名所可表現者皆假名詮。三空門觀者，即空觀、無相觀、無愿觀是也；亦云三解脫門，或三無相門。一、觀我空，故名為空觀。二、離涅盤諸相，名無相觀。三、由無相故，亦無所愿所求，故云無愿觀。前之三假實、三空門，謂之所觀相，其下之觀字，則為能觀之智也。
有為功德至皆悉成就者，結贊功德已皆成就也。有為功德者：即是道諦上之功德，此功德有戒等三學功德及十智之解脫知見等是也。無為功德者：即無學果上所證擇滅涅盤功德。此有為無為諸功德，諸大比丘皆已成就矣。復有比丘尼至皆阿羅漢者，次列出家之女眾也。所具功德，咸出前明，故不贅敘。
復有至訶薩者，第三列菩薩眾也。前列比丘等為有量之眾，此為不可思議之無量眾也。菩薩者，菩提薩埵之略稱，此譯為覺有情，菩薩上求佛覺，下度有識，故云覺有情也。實智至行愿者，總贊無量菩薩之功德也。實智平等二句者，表自利德也。言實智者，根本無分別智，根本即諸法真如自體也，證此體智名為實智，以斯義故，一味平等無有差別。永斷惑障者，謂諸菩薩由實智永斷一切煩惱等惑，不為其障，善證真如。方便二句者，顯利他德，以大行大愿善巧方便，度諸有情，即後得無分別智之妙用也。上來總贊已竟，此下有十段文，別贊十地菩薩之勝德。
以四攝法二句，贊初地也。謂初地菩薩以財法二施普益有情故，得布施波羅密多。四攝法者：一、布施，謂眾生於財於法若有所求所欣，則能施舍。二、愛語，隨說眾生愛樂之語，以攝化安樂眾生故。三、利行，謂以有利之行，成就眾生之事。四、同事，謂與眾共同安危，如乘一船同受憂歡者也。以此四法攝受眾生，故名四攝法；以此四法普利有情，故曰饒益有情。四無量心二句，贊二地也。此地菩薩斷除瞋根，修得尸羅波羅密多，具足大慈、大悲、大喜、大舍四無量心，以斯普攝眾生令得安樂。言大慈者，普與一切樂也。言大悲者，普拔一切苦也。言大喜者，眾生無苦俱樂故喜，菩薩見之，如同己樂，故亦大喜。言大舍者，不著自他相也。三明鑒達二句，贊三地也。此地菩薩修忍辱波羅密多，得大三昧，具足三明五通，饒益含識。言三明者：一、宿命明，二、天眼明，三、漏盡明；得三明則鑒達萬有而不茫昧。言五通者：一、天眼通，見障外境及未來也。二、天耳通，能聞障外一切聲也。三、他心通，知他眾生心行，與眾生藥，治眾生病。四、宿命通，於諸宿生事通達了知也。五、神境通，謂通達一切圣境也。修習無邊菩提分法，贊四地也。此位菩薩修習精進波羅密多，故云修習無邊菩提分法。言無邊，十大數之一也。言菩提者，此譯為覺，即覺法也。所言分者，品也、類也。此菩提有三十七，向云三十七菩提分法是也。此中言無邊，顯其不止三十七種也。工巧技藝二句，贊五地也。工巧者：一、依世俗言，謂作工──亦可曰作業──之精巧也。二、依佛法言，謂此位菩薩修定波羅密多，由定力成辦種種利他事業──即工巧義。住此妙定，得一切諸善巧門，此工巧亦即是諸善巧門也。至此位中，成就俗與真無別故，可謂之辦事三昧也。言技藝者，即藝術也。此工巧藝術超諸世間，以超勝力得攝有情，以攝力故不離世間，即是隨世利世而不被世間學說文字等所覆惑也。深入緣生二句，贊六地也。言深入者，謂正智緣真如也。此位菩薩，緣觀二空無諸妄執，了此諸法皆是仗因托緣而得生起，以眾緣故則無本體，以無體故一切咸空，以皆空故無可愿求，遂得能所俱寂，緣觀雙忘。出入滅定二句，贊七地也。此位菩薩具足種種方便波羅密多，以前六地所修之空、無相、無愿等，尚以加行力故方得現前而有間隔，自此以後，恒住大乘無相滅受定中，雖常住中而不為其所礙，故云出入滅定。以定力故，隨意示現種種佛事，故云難量也。摧伏魔怨二句者，贊八地也。魔者，天魔；怨者，怨敵。菩薩有諸魔為怨敵，以其怨故生多擾亂，此位能摧伏此，故云摧伏魔怨。又魔怨者，一切染污煩惱法也。有煩惱魔怨障菩薩道，此種魔怨，至此已伏已摧，由摧伏魔，則能以無分別智普照一切勝義諦法，由後得智，則普照一切世俗諦法。雖觀二諦而智不二，以不二故佛生平等，故至此地名大愿波羅密多。法眼普見四句，贊九地也。言法眼者，通達真俗諸法之眼，故云法眼。以法眼普了一切真妄等法，故云普見。由此法眼力，則了此地以下一切眾生之根，以了根故對根與藥，廣施財法。言四無礙解者：一、法無礙解，能通達一切能詮教法──名句文身。二、義無礙解，能通達一切所詮義理。三、詞無礙解，能通達一切言詞文字。四、說法無礙解，能隨意說法，辯論決擇悉無障礙。由此四者，遍於十方恒演諸法，得無畏也。十力妙智等三句，贊十地也。此位菩薩得種智波羅密多，具佛十力──即處非處等──妙智，由十力妙智演說諸法悉得自在。此地菩薩大愿力故，大智力故，普承佛法，如云含雨，能如雷震雨大法雨，廣度眾生滿菩提愿，諸佛功德悉皆含容，由此而發雷震，破眾生之無明，發育眾生之菩提芽。言無等等者，無等者，諸法實性也，此性無有可等，唯佛與無上菩提能等無等，故云無等等也。所謂近者，謂此菩薩將近無等等也。金剛三昧者，金剛者，喻定，如金剛不可破毀，故得此號，此地菩薩將近此定矣。由入金剛喻定，剎那無間頓斷二障種子，證得無上菩提，此即十地所具之德相也。如是功德二句者，結前所具之功德也。
復有無量優婆塞眾至皆見圣諦者，第四列在家圣眾也。佛之弟子，大分四類，謂在家二眾、出家二眾是。出家二眾，已如前釋，此乃列在家二眾。以此二眾多而無數，故云無量也。優婆塞者，此云近事男，謂具清信，親近三寶，持三歸五戒之男眾也。次優婆夷者，此云近事女，謂具清信，親近三寶，持三歸五戒之女眾也。皆見圣諦者，表其果德也。圣諦者，圣智所了之諦。見者，現觀也，明證也，謂此二眾俱已成圣智明達諸諦也。要之，在家證初二三果，若得四果，則自然現出家形像。
復有無量修七賢行至趣諦現觀者，第五列七賢眾也。此七賢眾，四眾通括，其數無量。言七賢行者，謂賢位共七也。其七者何？一、五停心行，二、別相念行，三、總相念行，四、煖行，五、頂行，六、忍行，七、世第一行。此之七種，其義甚繁，不克具述，姑且止之。念處以下，詳贊其德。念處，謂四念處：一、觀身不凈，治欲貪也。二、觀心無常，治常執也。三、觀法無我，治我執也。四、觀受是苦，除樂著也。然斯四者為所觀境，其上觀字即能觀定智也，茲可名四觀處，亦名四定慧處。然名念者，以近念故，謂由多聞熏習其義，明了不忘，念念引生定慧，故云四念處也。言正勤者，即正精進也，具有四義：一、對未生惡能使不生；二、對已生惡能使速斷；三、對未生善能令生起；四、對已生善能令增長；具此義者，謂之正勤。言神足者，亦曰如意足，其數有四：即欲、念、勤、慧是也。言根者，義有上發菩提之芽葉，下吸心地之元素，數有五種：即信、進、念、定、慧也。言力者，即是信、進、念、定、慧之力，由具力故，能有其用。言八勝處者：一、內有色想觀外色少。二、內有色想觀外色多。三、內無色想觀外色少。四、內無色想觀外色多。復次，內無色想，觀外青、黃、赤、白四色，足前為八。言四色者，觀青一切皆青無余三種，乃至觀白色時亦復如是。以此明鑒諸形色，悉無定相，唯心所轉而不貪著，心勝諸色，故云勝處。此八亦云八背舍也。言十遍處者：即地、水、火、風、空、識之六處，加以前之青、黃、赤、白四，足為十也。於此十處，周遍觀察，無絲毫隙，故云遍處也。言十六心行者：謂至世第一位具此十六心行，即八忍八智，謂四圣諦中各有四行，其數可以檢尋，故不贅述。言趣諦現觀者，趣即能趣智，諦即四圣諦，以智趣觀圣諦，現前分明了別，則斷諸迷惑矣。
復有十六大國王至萬眷屬俱者，第六人王眾也。言十六國者，下文別列，茲不先敘。斯諸國王，咸詣法會。十六王以波斯匿為眾代表，故特舉名。等者，等諸十五國王，此諸大王各與從來眷屬千萬人俱，復有無量，故云若干。
復有六欲天王至無量天子俱者，第七欲界天眾也。六欲天者：一、四天王，二、忉利天──義言三十三天，三、夜摩天，四、覩史多天，五、化樂天，六、他自在天。此六種天，居人世上，天各一王故。六欲天王釋提桓因者，亦云天帝釋，譯曰能天主，即忉利天之主也。等者，等余五天之主，斯眾天王及眷屬天子，各有無量眾，咸臻法會。
色四靜慮至無量天子俱者，第八色界天眾也。欲界有情不離貪欲，此界悉離，然尚有色身，有此色身故對無色界言色界也。四靜慮者，即四禪那是也。靜者，寂也，慮者，緣也，謂於色界寂靜緣慮，已離欲染。且初靜慮中共有三天，二靜慮中亦有三天，三靜慮中亦有三天，四靜慮中天則具九，四禪共合有十八天。諸天名義，恐繁不述。諸大梵王者，梵者，靜也，此諸天王悉斷欲染，故云梵也。言大梵王，舉初禪中第三天王，此天王為一小世界主，故舉而為代表也。諸者，顯色界天各天主也。亦者，隨前文來，謂此諸天亦各與其眷屬及無量天子俱皆詣法會也。
諸趣變化二句者，第九諸趣變化眾也。諸趣者，六趣也，變化者，六趣之中有身眾也。此中有情，其數甚多，故云無量也。
阿修羅等二句者，第十修羅八部眾也。阿修羅者，此云無天德，其性惡，好戰斗。等者，等取龍王、藥叉、健達縛、揭路荼等諸八部。此八部主，各及無量眷屬來詣法會。
復有變現十方凈土而現百億師子之座，佛坐其上，廣宣法要。一一座前各現一華，是百億華眾寶嚴飾。於諸華上，一一復有無量化佛，無量菩薩，四眾八部悉皆無量。其中諸佛，各各宣說般若波羅密多，展轉流遍十方恒沙諸佛國土。
復有變現十方凈土而現百億師子之座者，明化現法座也。言復有者，依上文來。變現者，變有轉變、改變之意，現有顯現、出現之意。十方者，四方、四維、上、下是也。此之十方國土，為佛不可思議之清凈般若所變現，故云凈土。在此十方凈土之中，非空無所有，其所具者，有百億師子寶座。言師子者，喻佛威德，佛說法之座，云師子座。佛坐其上二句，明化佛說法也。謂此百億師子座上，各有大覺如來坐於其上，各各宣說般若法要。一一座前四句，顯現華也。謂此百億師子座前，各現一華，座有百億，故華亦百億，此百億華，咸為眾寶嚴飾其上也。於諸華上五句，顯華中化佛及化眾也。謂此百億華上，一一華上，復化無量如來及其菩薩等無量眷屬。其中諸佛二句，明諸化佛各起大悲，各對機宜眷屬，宣說此般若法也。展轉流遍一句，明眾化佛各各相遍，周匝無余諸十方界，於此十方界中，各各如恒河沙佛國中，悉皆宣說此般若妙法也。
有如是等諸來大眾，各禮佛足，退坐一面。
上來二眾咸集，各各頂禮釋迦佛足，退一面坐。此中現化境界，非吾等凡夫可知，可見當文佛在印度說此法時，其未得道凡夫，見佛為一老比丘耳。其得果之深淺，亦隨所證各見不同，或見為現天王身而說法也，或見為現大日身而說法也。吾人不可以為此境是意識之理想，須知彼法會眾乃實見其事，凡夫不得見耳。由此以觀，固無一處不是鷲峰，世尊亦無一時不在鷲峰說法也。
爾時，世尊初年月八日，入大寂靜妙三摩地，身諸毛孔放大光明，普照十方恒沙佛土。
所言爾時者，即當眾集合之時也。世尊者，十號之一，謂於九法界中為最尊貴也。初年月八日者，表說經之始時。初年月者，即說此經之年在正月，此月為年之初，為月之初，故云初年月也。八日者，即第八日也，謂正月初八日。入者，住也。大寂靜者，謂勝定也。佛無時不在定，何言入耶？曰般若為佛之母，顯尊敬故，示方便故，故顯入相也。三摩地者，梵語，譯曰等持，此定廣大普遍最為甚深，故冠曰妙。不為一切覺解所動，故云大寂靜也。身諸毛孔四句，顯佛放光也。世尊放光不一，有在眉間，有在頂上等等。此經放光在全身者，顯此般若為一切佛法全體也。入定放光，光及十方恒河沙諸佛國土，故云普照也。且光雖普遍，有緣者見，無緣者弗得見也。
是時欲界無量諸天，雨眾妙華；色界諸天，亦雨天華；眾色間錯，甚可愛樂。時無色界雨諸香華，香如須彌，華如車輪，如云而下，遍覆大眾。
此顯諸天雨華也。是時欲界二句，明欲界六天雨華也。色界二句，明色界十八天亦雨華也。眾色二句，明二界所雨之華相也。時無色界五句，明無色界亦雨華也。然無色界本無色相可得，尚有何華之可雨？夫華以香為體，香無形相，即顯其無色也。香之廣大，猶同須彌，華之闊博似大車輪，此之香華由天空中如云飛下，諸佛大悲，受此因行供養，遂現神通，將華變為寶蓋，普覆大眾而雨法雨也。
普佛世界，六種震動。
此顯佛說法之功德也，亦即顯般若之功德。言普佛世界者，謂即十方恒河沙諸佛世界也。六種震動者，謂光照普佛世界，震動亦必隨之也。六種震動，謂：震、吼、擊、動、涌、起也。
爾時，大眾自相謂言：大覺世尊，前已為我等說摩訶般若波羅密多，金剛般若波羅密多，天王問般若波羅密多，大品等無量無數般若波羅密多，今日如來放大光明，斯作何事？
此明大眾起疑也。當佛入定放光地動之際，在會大眾不知大覺慈尊將說何法，將作何事，故各自相語曰：大覺如來，前已為我等說摩訶般若即四百卷者；金剛般若，即金剛經也；天王問般若、大品般若，即八十卷者。等者，等取所余之文殊般若等也。而今慈尊放此大光，將作何佛事，說何妙法耶？
時室羅筏國波斯匿王，作是思維：今佛現是希有之相，必雨法雨，普皆利樂。
此明仁王起思也。謂當眾驚疑之時，有室羅筏國波斯匿王起思惟言：現在吾佛現此希有之妙莊嚴相，必有法雨利諸有情。室羅筏國者，此云豐德之國。波斯匿者，此云和悅。為此國主，是故云王。言思惟者，簡言語也，謂在心中想相而未之發言也。
即問寶蓋、無垢稱等諸優婆塞，舍利弗、須菩提等諸大聲聞，彌勒、師子吼等諸菩薩摩訶薩言：如來所現，是何瑞相？
所言寶蓋者，即維摩詰經中之寶積長者子。無垢稱，即維摩詰居士。此二為在家眾之上首。等者，等取其余在會之在家眾也。舍利弗即舍利子，此云鶖子，依母得名也。須菩提譯曰善現，亦曰空生，生時家中現真空善相，故以彰名。二人為聲聞之上首，故舉其名。等者，等取在會諸聲聞眾也。彌勒此云慈氏，依姓立名，即彌勒菩薩也。獅子吼者，依德表名也。二人為菩薩中上首，故以為代表焉。等者，等取在會大菩薩眾。仁王以自己不了如來雨何法雨，故以問也。
時諸大眾無能答者。
此顯如來妙用廣博，般若功深，非等覺以下菩薩之可了知也。
波斯匿王等，承佛神力廣作音樂。欲色諸天，各奏無量天諸伎樂，聲遍三千大千世界。
波斯匿王三句，顯仁王作樂也。十六國王，觀佛入定，現眾妙相，不了說何大法，請之於大眾，悉皆瞠目無言。然又如來入定，無有能觸覺也，不得已而作樂供養，以待世尊自出定也。欲色諸天三句，明諸天隨王之意，合王樂亦作種種伎樂也。聲遍三千大千世界者，顯樂聲所及之處也。
爾時世尊，復放無量阿僧只光，其明雜色。
當人天作樂供養之時，住定之釋迦世尊，於前光中復放眾光。阿僧只者，此云無數，謂放無量無數之眾光也。斯光之明，雜於眾色，謂光中有青、黃等眾顯色也。
一一光中現寶蓮華，其華千葉，皆作金色。
無量無數之大光明中，悉現一寶蓮華，每一蓮華各有千葉，千葉之形皆作金色。言寶者，謂蓮華之體眾寶所成。言蓮華者，表菩薩清凈因行也。
上有化佛，宣說法要。
此明葉上現佛說法也。此中化佛，顯由蓮華清凈因所成之無漏果也。
是佛光明，普於十方恒河沙等諸佛國土有緣斯現。彼他方佛國中，東方普光菩薩摩訶薩，東南方蓮華手菩薩摩訶薩，南方離憂菩薩摩訶薩，西南方光明菩薩摩訶薩，西方行慧菩薩摩訶薩，西北方寶勝菩薩摩訶薩，北方勝受菩薩摩訶薩，東北方離塵菩薩摩訶薩，上方喜受菩薩摩訶薩，下方蓮華勝菩薩摩訶薩，各與無量百千俱胝菩薩摩訶薩，皆來至此。
是佛等五句，明如來大悲光明，常遍十方恒沙佛國，無有一微塵不有此光，第有緣之處方現，無緣之處不現。故知釋尊無一時不放光，無一時不說法，眾生業障濃厚，不見不聞而已。彼他方佛國中以下，有五對義，表十方眾也。東方二句為第一對，東方有普光菩薩。東南二方之間為東南方，此方有蓮華手菩薩，手以喻信。言蓮華手者，表其具清凈信也。南方二句為第二對，離憂者，遠諸憂惱也。光明者，光為其體，明為其用，雙彰體用，故曰光明。西方二句為第三對，行慧者，謂二利之中，以甚妙般若為引導也。寶勝者，謂具足一切世出世功德之寶也。北方二句為第四對，言勝受者，離諸苦害，得一切出世無漏之樂受也。離塵者，謂具足勝德離諸塵垢也。上方二句為第五對，喜受者，謂具足一切最上喜樂也。蓮華勝者，謂具足清凈妙行，如蓮華之不染淤泥也。各與二句，顯其眷屬亦來也。
持種種香，散種種華，作無量音樂，供養如來，頂禮佛足，默然退坐，合掌恭敬，一心觀佛。
持種種華四句，顯供養也。頂禮佛足，所以表敬，謂以己之尊禮佛之卑也。禮畢退坐，合掌一心，觀佛之瑞相而待說法也。
所謂如來者，即是佛果。故觀如來，即是觀佛果也。而如來之法身，法界皆是如來，故如來為所觀境也。上觀字，為能觀之智，即大般若也。又如來以五法為性：一、以清凈法界為如來體性，即法界體性智；二、大圓鏡智；三、平等性智；四、妙觀察智；五、成所作智。四智為如來相用，以此五法為如來性。所言如者，離文字相，離言說相，離心緣相，乃至離一切相皆不可得──明如來離幻相也。然證諸法實性平等，如如不二──明如來證真如性也。所言來者，大愿力故，法如是故，機所感故；由斯三者，而來九法界中現身說法，濟度眾生，故號如來。以此一名而可通羅諸佛二利功德，無不圓滿，欲護此故，故云觀也。復次，此所護如來，非諸佛果德上之如來，以佛果圓滿離諸障故，無有少法可以壞故，以是亦無用其護也。故此中所護如來，乃菩薩心中之如來也。此品為全經第二，故曰第二。此品以下為正宗分。
爾時，世尊從三昧起，坐師子座，告大眾言：吾知十六諸國王等咸作是念：世尊大慈，普皆利樂，我等諸王云何護國？善男子！吾今先為諸菩薩摩訶薩，說護佛果、護十地行，汝等皆應諦聽諦聽，善思念之！是時大眾波斯匿王等，聞佛語已，咸共贊言：善哉！善哉！即散無量諸妙寶華，於虛空中變成寶蓋，覆諸大眾靡不周遍。
本經以護國為宗，其中若人若法悉是能護，國為所護。然國有凈穢之別，故彰護中有其三種，此下第一護正覺清凈佛土。於中有四，此第一示相也。
釋尊入定不為一切所觸驚，故當十方菩薩作樂供養之時，即在座上欲演此法，故從三昧起。三昧者，即前所云之大寂靜妙三摩地也。獅子喻佛，謂佛乃眾圣中之尊，能坐之人名師子故，所坐之座亦名師子座也。告大眾言等七句，顯佛之他心智，以在大眾無一知佛將作何事，佛以大悲為度生故，是以出定說法也。然佛何以了知眾等之心念？蓋正遍無上覺者，無所不知，無所不了，以斯之故，則早知大眾之心，遂告而安慰之也。大慈者，謂如慈母之愛子，具大慈心，一切眾生普皆利樂，而我等諸王職在護國，其護國之法不知其可，世尊既是普利，當以適機之法，示給吾等也。故云：世尊大慈，普皆利樂，我等諸王云何護國也。
善男子等四句，顯佛許說也。護佛果者，乃護菩薩心中之佛果，謂弭去眾惡，成就勝德，漸至菩提佛果，故云護也。以斯義明護佛果，故十地等行尤宜護也。不僅菩薩宜爾，凡具有命識者，亦宜護自己本具之佛果，以知有本具佛果而護之，則宜修眾行，故十住、十行、十回向、十地等行，亦應護也。此文佛許先為菩薩說護出世之正覺國土，次為說護世間國土也。汝等二句，勸眾聽也，今為汝等先說護佛果、護十地行，汝等在會大眾皆宜諦聽，善思念之。諦者，審諦也，聞者，耳領聲境也。謂汝等應專諦聽聞吾之所說，聞後復宜善思念之。所言善思念者，謂領佛之語而應正心思念，不使忘記失念。然吾等凡夫不起正念，日趨貪瞋，不知自具出世無漏功德等諸佛果，斯真自暴自棄，學佛者當留意焉。
是時大眾五句，明大眾歡贊也。其以波斯匿王為首者，顯此經以護世間國土為主旨也。即散無量眾寶妙華三句，明散華供養也。大眾感佛大慈，故各散妙寶諸華，斯顯眾生本具之清凈信因。於虛空中，喻感於佛心也。變成寶蓋者，顯佛大慈悲心應眾生機，從寂滅心起大悲愿，護眾生本具佛性而顯出之也。故將清凈信心寶華，變以寶蓋，蓋覆眾生而護其佛果也。覆諸大眾二句，顯普遍也。
時波斯匿王即從座起，頂禮佛足，合掌長跪，而白佛言：世尊！菩薩摩訶薩云何護佛果？云何護十地行？
此段為請。當佛許說之後，散華供養變成寶蓋之際，波斯匿王整儀禮佛而白佛言：世尊既許先為菩薩說護佛果、護十地行，其義云何？
佛告波斯匿王言：護佛果者，諸菩薩摩訶薩應如是住：教化一切卵生、胎生、濕生、化生，不觀色相，不觀色如；受、想、行、識，我、人、知、見，常、樂、我、凈，四攝、六度，二諦、四諦，力、無畏等一切諸行，乃至菩薩、如來，亦復如是：不觀相，不觀如。所以者何？以諸法性，即真實故。無來無去，無生無滅，同真際，等法性，無二無別，猶如虛空。蘊、處、界相，無我我所。是為菩薩摩訶薩修行般若波羅密多。
此段正說護佛果也。佛果乃菩薩行中之佛果，眾生本具之佛心也。菩薩為護佛果應安住大悲心中，教化眾生為本，故云：應如是住。如是者，如前所解，亦即同下所說也。
教化一切卵生、胎生、濕生、化生者，明菩薩利他也。於中菩薩為能利者，眾生為所利者。所利之中，略有四種：一、卵生，謂蛇鳥類。二、胎生，謂人獸類。三、濕生，謂蟲等，若蜒蚰類。四、化生，謂天等──諸天頓具五根──及蜻蜓類。菩薩教化此四類生，應不見有能教化者及所教化者。然宜如何觀耶？謂於四生之中，不觀五蘊之相，不觀五蘊之如。以色為初，故首舉之。此中相者，即是現象。如者，即是本體。一切四生，五蘊和合無有自性，色等五蘊眾緣集起亦無自體。若即色取相，或離相取如，其余四者悉如是取，於自身亦見如是者，則有執障，有執障故則非是般若心，以非般若心故則失其菩薩之職也。受、想、行、識者，亦復如是：不觀受相，不觀受如；不觀想相，不觀想如；不觀行相，不觀行如；不觀識相，不觀識如。由此空故，了知眾生本來是佛，無佛可成，本來菩提，無菩提可證，平等平等，諸佛、菩薩無二無別。我、人、知、見者，於五蘊之中，不觀相觀如，則於我相我如，人相人如，知者相知者如，見者相見者如中，亦不觀其相、如也。此五蘊四相為眾生法，眾生法中既不觀相不觀如，故眾生法空；眾生法空故，與眾生法相對之圣人法，亦是空無。故常等四法，雖是圣人妙德，菩薩於中亦不觀其相、如，若計其相、如，則成四倒也。四攝六度等四句者，此明能對治之行，亦是空無。其中四攝六度，如前已說。所言四諦，即苦、集、滅、道。力者，十力。無畏有四。等者，等取一切對治行法，故復括以一切諸行。謂於此等，菩薩皆不觀其相、不觀其如也。乃至菩薩、如來四句者，明果法也。謂前菩薩萬行，悉不可得。既爾，則由萬行所得之佛果，亦不可得。於如來法尚不可得，況菩薩法。故云：亦復如是。不觀其相，不觀其如，若能於此凡圣染凈法中不觀相、如，方不違菩薩之本心，亦即可以圓足二智，得大解脫。然於此中亦觀其空。何以故？一空故，一切皆空，一切空故，一亦是空；一平等一切平等，一切平等一亦平等；一不可得一切不可得，一切不可得一亦不可得故也。
所以者何者，徵明其不觀相如之所以也。以諸法性等八句者，釋前所以也。前來所謂菩薩於若凡若圣、若染若凈、若因若果等諸法中，不觀其相，不觀其如者，以此凡圣、染凈、因果諸法之性，悉皆平等平等，實性不異故。以此諸法體性實相平等，若觀此法之相、如，則即非彼法之相如，而真實性相遂不周遍，故以其性一如，則無相、如之可觀。然來之與去，其在相上顯現而見，今既無相及如可得，何有來去耶？由來而有生，由去而有滅，既觀無來去，則亦無生滅。生者從無而有，滅者暫有還無，諸法性相常遍，未嘗無則何以言生，無生則何以有滅耶？觀此，則一切諸法，無不同真際、等法性，無二無別，猶如虛空。其言真際者，謂一切法真際，由無分別智顯現也，然非心言之路可及，故曰真際。法性即諸法平等實性，謂前來五蘊等眾生法，常樂四攝等圣法，其性皆同真際法性，而所言真際、法性，亦是等於諸法。何以故？性無二故；以無二性，猶同虛空，無二無別。虛空者，非現見之虛空義，乃諸法之無礙性義；如現見虛空，亦無礙也。又以諸法之性，遍周法界，如虛空然。
蘊處界相二句，遣執也。由上來推觀五蘊尚無，何有依五蘊所起之我我所執耶？十二處、十八界，皆自相不可得，何有依其所起之我我所耶？如龜毛本不可得，何有由龜毛而造成之繩耶？凡夫不了茲義，妄起執著，遂致流轉三界而無出期。菩薩發心，初由勝解般若，不生妄執，進而加行、根本、後得，始得圓滿其初心也。是為菩薩摩訶薩二句，結修般若波羅密多也。
波斯匿王白佛言：世尊！若菩薩眾生性無二者，菩薩以何相而化眾生耶？
王問佛言：菩薩不觀一切法之相如，於自於他平等無差，菩薩不可得，眾生亦不可得。菩薩以利生為宗，如此觀察無眾生相可得，菩薩當以何相而教眾生也耶？
佛言：大王！色受想行識，常樂我凈，法性不住色，不住非色；受想行識，常樂我凈，亦不住凈，不住非凈。何以故？以諸法性，悉皆空故。
此明佛答也。色等五蘊，是代表眾生法，常等四法，代表圣人之法。法性不住色不住非色者，謂若眾生法，若圣人法，其性本來平等，非一非異，常遍法界。以此之故，法性若住於色中，則非色之法中無有此平等實性矣；若住非色之法中，則色之法中無有此平等實性矣；故不住色，以遍非色故，不住非色，以遍色故。眾生一切雜染之法，以色為首，推受想等四，亦復如是。乃至圣人一切清凈法中，其真實法性，亦不住凈法中，以遍非凈故；亦不住非凈法中，以遍凈法故。何以故？以諸法真性，悉皆空寂故。
由世諦故，由三假故，一切有情蘊處界法，造福非福不動行等，因果皆有。三乘賢圣所修諸行乃至佛果，皆名為有。六十二見亦名為有。
以勝義諦而觀之，一切皆空，今以世俗諦而觀之，則一切皆是幻有。凡仗因托緣而現起之幻有法，謂之世俗法，如實了達是如幻、如夢、如露、如電謂之諦，謂一切諸法由仗因托緣之世俗幻有故，所以皆有。由三假故者：所言三假，與他之經論有出入不同，今不詳論，只就本經所言明之：一、法假，謂五蘊四大等法因緣和合而有，其體虛假，故云法假。二、受假，謂世間一般人民知有苦有樂，咸取用樂，而不知樂者暫時，若滅時則苦受至矣，故凡世間之一切受用，皆是假也。三、名假，謂前二為所詮體相，此名為能詮言語等，世人以有名必有法，有法必有名，而不知有名不必有其法，有法亦不必有其名，由此名法不定，法假名亦必假也。
由世俗諦故及三假故，所以一切有情於五蘊、十二處、十八界等諸法中，則造業受苦矣。所謂業者有三：一、福業，謂欲界有情能感福果之業。二、非福業，謂三途眾生能召苦果之業。三、不動業，謂上二界之四禪八定，眾生所修，感不動果之業。其言造者，謂起念行事也。謂造此三業，行此三行謂之因，其所得結果謂之果，此若因若果諸法，由世俗諦故，由三假故，一切皆有。三乘賢圣等四句，明三乘圣法，依世俗、三假故，悉皆是有。其言賢者，小乘七賢行及大乘十住、十行、十回向之三位。圣者，小乘須陀洹等，大乘十地位也。若賢若圣及其所修諸行，乃至由行所得之佛，由依世俗諦故，三假故，悉名為有。六十二見二句，明諸見依世俗、三假故，悉皆是有。六十二者為所見，見者為能見。見以計度妄執為性，謂於六十二我法中，妄想計度。六十二見之名義浩瀚，故不列舉。
大王！若著名相，分別諸法，六趣四生，三乘行果，即是不見諸法實性。
上來以勝義故，照其皆空。恐眾生執空故，以世俗故明其幻有。復恐眾生於幻有中，妄執為有，是故遣執。謂若諸眾生能如上所明如實了達，不觀一切法之相，不觀一切法之如，性皆是空，如此了達，不違二諦，合於中道。若著名相分別諸法，此是相，此是如；分言之，於六趣、四生、三乘之中，計著此是六趣、四生、三乘等之相，此是六趣、四生、三乘等之如，乃至此是其名，此是其行，此是其果，如是計度，則違二諦，不符中道，即不見諸法之實相矣。亦即永流生死海中，而墮凡夫、外道之類，不得謂之菩薩矣。
波斯匿王白佛言：諸法實性，清凈平等，非有非無，智云何照？
此問答能觀正智中之問也。謂彼諸法實性，一味平等；二諦中道，非空非假，中道二諦，即假即空；以真諦故非有，以諦俗故非無；而菩薩之智，應如何乃能照了之耶？
佛言：大王！智照實性非有非無。
此答中之總標也。謂諸法實性，本來非有非無，智如諸法實性而照，即於真諦照其非有，於世諦照其非無，如是而照。
所以者何？法性空故，是即色受想行識、十二處、十八界、士夫六界、十二因緣、二諦、四諦，一切皆空。是諸法等，即生即滅，即有即空，剎那剎那亦復如是。何以故？一念中有九十剎那，一剎那經九百生滅，諸有為法悉皆空故。以甚深般若波羅密多，照見諸法一切皆空：內空、外空、內外空、空空、大空、勝義空、有為空、無為空、無始空、畢竟空、散空、本性空、自相空、一切法空、般若波羅密多空、因空、佛果空、空空故空。
由般若智照諸實性非有非無，此義云何？謂諸法性本來空故，是即色受想行識等七句，顯法空也。謂既云本空，則色等五蘊、十二處、十八界、士夫六界、十二因緣、二諦、四諦，乃至一切諸法，悉皆是空。士夫即是凡夫眾生，六界即是眼等六界，凡夫恒執以為我故。十二因緣、二諦，至下當解。是諸法等五句，就諸法之生滅作用上明空也。諸法者，即指前來所明之蘊處界等，謂此蘊處界等諸法，即生即滅。所言生者，以無而有。滅者，暫有還無。以即生故則即有，以即滅故則即無。以此諸法頓起頓滅，剎那剎那無有住時故，生滅諸法，即有即空。亦復如是之言，顯此生滅之法，亦同前諸法也。一念中有九十剎那二句，謂心起一念，此一念中有九十個剎那。剎那者，最短之時也，此一剎那中尚具九百生滅，此種生滅非凡夫可以了知。何以故？凡夫心量，極粗動故，不可現知，然可比知。如今世之科學，有分析時間至極短，推見萬有皆動，然吾人不覺知者，以其轉旋迅速。由此一證，則知一切諸法，剎那生滅無有停也。諸有為二句，結其空也，謂諸有為生滅之法，由剎那生滅故皆是空。以甚深般若波羅密多二句，明以能照之清凈般若妙慧，照見一切諸法悉空。內空外空等十八句，顯所照之空也。內者，六根。外者，六塵。內外者，十八界。空者，虛空。大者，十方。勝義者，出世法。有為者，因緣生滅之法。無為者，非因緣生滅之法。無始者，本來之義。畢竟者，究竟也。散者，變壞之法。本性者，諸法自體自相，名所詮之諸法自相。一切法者，恐上所列未盡，故總言一切也。謂此內法乃至一切法，由般若照，無一不空，此明眾生法空也。般若波羅密者，能觀之智也。因者，三乘賢圣所修之因。佛果者，由因而得之圓滿究竟果也。空空者，謂能空之空。此般若能觀智乃至能空空，由般若妙慧照之，亦復皆空。
諸有為法，法集故有，受集故有，名集故有，因集故有，果集故有，六趣故有，十地故有，佛果故有，一切皆有。
此下由般若智復照其一切皆有也。法集者，五蘊等法集積也。受集者，苦樂等五受集積也。名集者，能詮之種種名等集積也。此法、受、名三，性本是假，世間諸有為法不外此三者，斯三假有，世間諸法依之而有。因積者，一切善惡等因集積。果積者，由因積而成得之果。以此因果皆有，故六趣亦有，謂由前業因而趣得之果也。上明世間因果是有，次明十地等出世因果，由世俗諦及三假故，亦皆是有。
善男子！若菩薩住於法相，有我相、人相、有情、知、見，為住世間，即非菩薩。所以者何？一切諸法悉皆空故。
上來若人若法，即有即空，恐諸凡愚分別執我，是故此下別破我法二執，此即正破執也。言善男子，重呼大眾之名以警覺之也。謂若有求無上正覺者之菩薩，住於法相之中，於中若計實有諸法及我相、人相、有情相、知者相、見者相等，住於世間者，此人非菩薩也。所以者何？此等我法相，本唯凡夫妄執，菩薩所當如實了知是空而不住者，今既於空中執有，故非菩薩也。
若於諸法而得不動，不生不滅，無相無無相，不應起見。何以故？一切法皆如也。諸佛法僧亦如也。
若有菩薩於諸法中而得不動，所言不動者，了達諸法真如實性如如不動，故無明實性即佛性，幻化空身即法身也。以生滅即是動，故不動即無生滅相。以本無故，亦無無相。於此如如不動法中，菩薩不應起見。何以故？一切世間諸法之性，皆是不可思議，真實如如。一切出世：若佛、若佛說之法，若依佛法而修行者，亦復如是不可思議。
圣智現前最初一念，具足八萬四千波羅密多，名歡喜地。障盡解脫，運載名乘。動相滅時，名金剛定。體相平等，名一切智智。
一切菩薩從初發心，咸以般若鑒達諸法，及至勝解，亦由般若。次由加行般若，證無分別智，此智現前，曰圣智現前。最初一念者，謂世第一位之最後剎那所引之第二剎那，此第二剎那即是見道之最初一念也。得此一念，則遍證諸法實相而具足八萬四千波羅密多。言八萬四千波羅密多，即是對治眾生八萬四千塵勞。名歡喜地者，以從初發心至此位，是經初無數大劫，此一劫中恒懷求證無分別智，今既獲矣，得未曾有，故生出世之大歡喜也。障盡解脫二句，謂由初地進而地地斷障，乃至障盡而得解脫果，即是大涅盤果。然由初發而至佛果智，是依此般若法船而達其極，故曰運載名乘。動相滅時二句，別明等覺地也。十地之中，有無明斷，有果智證，此能斷所斷，能證所證皆是動相；至等覺位，於進入佛地時斷此動相，故曰動相滅時──此時謂第十地之後心，此心即無間道金剛喻定。金剛者，喻也，喻此定等佛三昧，未有一法可破故，即此無間而證無上正覺故，此位亦曰無間道。體相平等二句，明佛果也。由前金剛位無間頓斷二障習氣，即證清凈法界，與十方佛一體平等，名體平等；其時能證清凈法界之四智菩提及諸德用亦等諸佛，名相平等；得此體相平等號一切智，而此一切智即能了眾生界之差別，故名一切智智，亦曰一切種智，亦曰無上正等正覺。
大王！此般若波羅密多文字章句，百佛千佛百千萬億一切諸佛而共同說。
此明說者無上，而贊此般若亦是無上也。文字者，章句之所依。此文字章句為能詮，般若為所詮，此文字章句中所詮義理是般若波羅密多，故曰般若波羅密多文字章句。此種文字章句，非我釋迦一佛所說，乃百佛、千佛、百千萬億佛及一切諸佛之所共說也。然此諸佛為圣中之圣，故曰無上，其能說無上故，其所說亦是無上也。
若有人於恒河沙三千大千世界，滿中七寶以用布施大千世界一切有情，皆得阿羅漢果，不如有人於此經中，乃至起於一念凈信，何況有能受持讀誦解一句者。
此贊信受無上也。謂若有一人，持如滿恒河沙三千大千世界七寶，供養三千大千世界中一切眾生，不第供養而已，并令一切皆得阿羅漢果，此種功德，當為不可思議也。然不如有一人在此經中生一念凈信之功德，謂若能於此經中起一念清凈信，則其功德勝前無量也。以此一念清凈信功德尚如此，況復有人能於此經常常受持一句，常常讀誦一句，常常解說一句者耶？由此一句而一章、一篇、一卷、一經，其功德當更超過一切也。此中言七寶，如余說，故不述之。
所以者何？文字性離，無文字相，非法非非法。
所以者何？問前信受功德何以殊勝也。文字等三句，答其所以也。謂信受者，離此能詮般若之文字性，亦是即此文字性而離文字相也。以文字性本來清凈平等，同於般若之實相。所言非法者，空文字相也。非非法者，顯文字性離相即真也。故文字章句即是真如法性，謂就文字般若而顯實相般若。此中文字以何為體？乃以聲音為體。而聲音以何為體？則推歸心識。此心識之體相，亦是清凈真如。故此說般若之文字，亦等於此。
般若空故，菩薩亦空。何以故？於十地中，地地皆有始生、住生及以終生，此三十生悉皆是空，一切智智亦復皆空。
此下贊能修者無上也。菩薩以無分別智觀察諸法實性而證實相般若，以此般若空故，則求證般若者亦是空無。何以故者，徵也。於十地中等五句者，明所以也。謂十地菩薩於地地中皆有三生：一、始生，即初入地時；二、住生，即入地之後及出地之前也；三、終生，即出地時。故十地合有三十生。以此漸生漸滅，剎那剎那，故十地亦空；十地之行既空，由十地行所得之一切智智亦復皆空。
大王！若菩薩見境、見智、見說、見受，即非圣見，是愚夫見。有情果報，三界虛妄：欲界分別所造諸業，色四靜慮定所作業，無色四空定所起業，三有業果一切皆空。三界根本無明亦空。圣位諸地無漏生滅，於三界中余無明習變易果報亦復皆空。等覺菩薩得金剛定，二死因果空，一切智亦空。佛無上覺，種智圓滿，擇非擇滅，真凈法界，性相平等，應用亦空。善男子！若有修習般若波羅密多，說者聽者譬如幻士，無說無聽，法同法性，猶如虛空，一切法皆如也。
大王等四句，明遣見也。重呼其名，以示悟也。若有菩薩見有實相之境，見有觀照之智，見有能詮言說，及見有由言說而得受者，則非菩薩之圣見。何以故？菩薩應無所見而如實見，若實有見則違妙空般若，以非般若則違菩薩之行，以非菩薩之行則不名菩薩，故曰：若有見者，則非圣人之見，乃成愚凡之見也。
有情果報二句，總明三界虛妄也。言有情者，即是一切有情識知覺眾生。果報，即三界有情由業所感之報也。謂三界有情之業報因果，皆是虛妄，何以故？欲界一切有情，妄起分別，心識亂動而造諸業；色界一切有情，於四靜慮中所作諸業；無色界一切有情，於四定中所起諸業；此三有，即三界眾生所造作所起諸業，由諸業而得之果，一切皆空。三界根本二句，明根本惑空，謂諸業之生由於無明，今諸業既空，其無明性亦空寂也。圣位諸地等六句，明圣境皆空，謂證圣智之諸地菩薩，雖出三界不受後有生死，而在無漏位中，尚有生滅可得。何以故？謂斷分段生死而未斷變易生死故，此變易生死者由未證圣位前，於三界中所有無明習氣未斷，以修萬行，於地地中漸漸增長，漸漸增進，漸漸斷無明習氣，漸漸證無上妙智，由此漸漸而變易之生死，曰變易生死。此變易生死由般若照之，般若空故此亦空也，此明圣人之因空也。等覺菩薩等四句，明等覺地亦空。何以故？等覺菩薩住金剛定，尚有二種生死──分段、變易──微細之障──亦即是二障也，故於此中亦有生滅之因果相。然此因果之相本空故，此位所斷細業而得之一切智果，亦復是空。佛無上覺等六句，明佛果亦空。無上覺即是佛。種智圓滿者，謂佛是一切種智。擇滅者，由慧之簡擇力而得之涅盤。非擇滅者，非由擇力所得之滅。真凈法界者，即是真如清凈法界。性相平等者，佛於若性若相諸法，不起別念，平等不二。此皆世尊所成之果，而此果當體空寂；其所有應化之妙用，亦復是空。
觀上所說，若凡若圣，若因若果，無不空寂。善男子！若有修此般若波羅密多者，當知能說者，能聽者，如幻如夢，皆無實事，猶如幻士依幻而作，以是幻故，故無有能說此般若者，亦無有能聽此般若者。何以故？般若亦不可得故。如此三者，悉等法性，猶如虛空，無二無三，是故諸法皆是一體無有差異。何以故？皆如如故。
大王！菩薩摩訶薩護佛果為若此。
謂所言云何護佛果者，如此所說。
爾時，世尊告波斯匿王言：汝以何相而觀如來？
詰驗者，佛既說護佛果已，而考驗波斯匿王能否了達，了達能否依之而行，故問之曰：汝以何相而觀如來耶？
波斯匿王言：觀身實相，觀佛亦然。無前際，無後際，無中際，不住三際；不住五蘊，不離五蘊；不住四大，不離四大；不住六處，不離六處；不住三界，不離三界；不住方，不離方。明無明等，非一非異，非此非彼，非凈非穢，非有為非無為，無自相無他相。無名無相，無強無弱，無示無說。非施非慳，非戒非犯，非忍非恚，非進非怠，非定非亂，非智非愚，非來非去，非入非出，非福田非不福田，非相非無相，非取非舍，非大非小，非見非聞，非覺非知，心行處滅，言語道斷，同真際，等法性。
此下大王答也。謂觀自身之本空實相，等於諸法性相，而觀如來亦復如是，無二無別。何以故？觀自身相無有三際，觀如來亦復如是。前際者，過去也。後際者，未來也。中際者，現在也。以無三際，故不住三際，雖不住三際，而亦不離三際。次觀五蘊不住五蘊，若住五蘊，則不能遍非五蘊中，故曰不離五蘊。不住四大二句者，謂此實相若住四大，則陷於四大，而不遍非四大之法性。其觀若離四大，則四大之外別有實相也，故不離四大。六處者，即是眼耳等六處，此實相不限六處，不外六處，故曰不住不離。其於三界亦復如是。方者，十方，不住一方而亦不離一方。明無明等者，明有色心之別，色之明，光線等，心之明，正智是也。無明即癡，明之反也；此若明若無明之二，二者不可言其一，故曰非一，不可言其二，故曰非異。何以故？實相不二故。非此非彼，非凈非穢，非有為非無為，無自相無他相，亦復如是。無能詮名，無所詮相，無強有力者，無弱無力者。由此世出世法皆無，是故亦無有能示所示，能說所說。非施非慳等六句，明無六度、無六蔽，性無二故。非來非去等句，明無作用之若因若果也。心行處滅等四句，顯無相等之所以也。謂此若因若果等一切諸法之實，心之緣行處滅而不可得，心既不可以行，言語之路何能通之？故言語道亦斷。故曰：同真際等法性。然此真際法性，乃不可言尋也。
我以此相而觀如來。
謂我以此相觀我自身，即以此相觀於如來，以如來實相於我實相，未嘗有異故。
佛言：善男子！如汝所說，諸佛如來，力無畏等恒沙功德諸不共法，悉皆如是。修般若波羅密多者，應如是觀。若他觀者，名為邪觀。
此如來印可波斯匿王真能了達諸法實相而修行也。謂我言以何相而觀如來，汝以觀自身實相而觀如來答之，如此如此，如汝所說。何以故？諸佛世尊十力、四無畏等──等取大悲等心，及如恒河沙功德，并十八不共法等，悉是如此無前際乃至等法性，凡菩薩修般若波羅密多，必應如此而觀諸法，若不如是，則非是菩薩。何以故？此諸法實相，與真際法，亦是邪觀。
說是法時，無量大眾，得法眼凈。
此顯所得法利也；謂說此護佛果法時，在會大眾有無量人，皆得法眼凈。法眼凈者，即是通達諸法之智，已離迷謬之染污也。
如來品中，佛先許說護佛果、護十地行，其次大王問亦有二問，初問云何護佛果，次問云何護十地行。初問，釋迦已為講說，其次應說護十地行，是故次說此菩薩行品。菩薩名義，雖如前說，然廣狹尚未辯明，有情從初發心求無上菩提以至金剛道中皆名菩薩，所謂從初住以至十地後之等覺地悉曰菩薩，而中以十地為最勝。何以故？以入初地證不退故，能廣化眾生故。菩薩，梵言菩提薩埵，此曰覺有情，所謂上求大覺，下化有情是也；以此故與吾等人道有密切之關系焉。然通俗專目偶像為菩薩，實為錯誤，以偶像或為菩薩像，非盡是菩薩像。而非偶像之學佛人正名菩薩，以此名菩薩，則其義寬廣，而簡以摩訶薩，則當指初地上或初住上言之也。言第三者，此品在全經中為第三品，故曰第三。
爾時，波斯匿王白佛言：世尊！護十地行菩薩摩訶薩，應云何修行？云何化眾生？復以何相而住觀察？
此第一申問，此一問中有三：一、問護十地行大菩薩應云何修行？二、問護十地行大菩薩應云何化眾生？三、問護十地行大菩薩應以何相而住觀察？問者問初地以上菩薩，而答者則以發心菩薩明之。此義云何？以初地上之菩薩，乃初發心之果，世尊從因說果，是故從初發心明也。初問顯自利德，次問顯利他德，三問顯斷惑德。自利德即是智德，謂無上佛道誓愿成。利他德即是恩德，謂眾生無邊誓愿度。斷德即是煩惱無盡誓愿斷。其觀察法相求種種陀羅尼者，即是法門無量誓愿學也。
佛告大王：諸菩薩摩訶薩，依五忍法以為修行，所謂：伏忍、信忍、順忍、無生忍，皆上中下；於寂滅忍而有上下；名為菩薩修行般若波羅密多。
此略明諸菩薩摩訶薩，以五忍法修行也。忍者，忍可之義，謂與心相應不違印可其義也。然此五忍以般若慧為體，何以故？智有簡擇之功，謂簡擇既決定而印可謂之忍，故此忍之相為勝解──即是智，以能勝解則決定印可不移者也。然五忍皆以智為體，而何以區別之有五？蓋就其忍之深淺而分之也。五忍：初伏忍，能伏無明等煩惱故。初地二地三地所具為信忍，四地五地六地為順忍，七地八地九地為無生忍，十地佛地為寂滅忍，其義如下當釋。皆上中下者，謂每忍之中皆有上忍中忍下忍之三，而十地佛之寂滅忍唯有上下二忍，故合十四忍也。然於他之經論中，有開之為三十四忍者，不過開合不同而已。修此五忍或三十四忍者，即名為修行般若波羅密多。何以故？此忍決定相應證可，不能變易搖奪，即是般若之功故也。
善男子！初伏忍位，起習種性，修十住行。初發心相，有恒河沙眾生見佛法僧發於十信，所謂：信心、念心、精進心、慧心、定心、不退心、戒心、愿心、護法心、回向心。具此十心，而能少分化諸眾生，超過二乘一切善地，是為菩薩初長養心，為圣胎故。
此下第一明伏忍也。此忍以習所成之無漏種為性，謂由修習而成之善根種子為性也，故曰起習種性。修十住行者，明其所修也。十住之名義，如華嚴經中所說。此菩薩初發心乃發求無上菩提心相，非是一般理解上之發心，乃是決定忍可如此而發心也。理解之發心，易為其他所搖動，何以故？以未決定認可故；如此時代之學說是驚天動地，到彼時則破毀不立。此初發心相之眾生，有如恒河沙之眾，欲令此眾生發堅固心，不為名相所亂，不為邪教所飄，常得見佛聞法，及遇修佛法者之善友，由此善友勝緣，發起十信：一、信心者，謂由理解而行，行之所證與理之所解無二，由此所得經驗而生起清凈之信心也。成此信心，禪宗即謂之祖師也。二、念心，謂明記所修所證顯現不忘也。三、精進心者，謂勤策三業，於惡能令止滅，於善能令生長。四、慧心，能決擇如理非如理之事。五、定心，專於一境令心不散不退。六、不退心，前之五心即是五根，得此心則亦曰五力，以此五力不為一切業障，故不退也。七、戒心，能斷身口七非，防護自身，不為一切非梵行所破。八、愿心，由前戒心具足，則自在安樂，而後成上求佛果之心，下化眾生之愿。九、護法心，能護自身六根等法，令之不壞以修佛法者。十、回向心，將前九心所有之功，悉回向法界眾生也。具此十種信心者，方能化導少分眾生也。觀此，學佛之難，即在此點。倘入初住發十信心，則漸趣菩提而無退也。超過二乘二句，顯其果也。是為菩薩三句，顯為圣果之因胎也。圣者，指初地以上言。此伏忍為因，十地等由此生故，故曰此為圣胎。然以自心佛性為種子，以佛菩薩善友及教法為母，圣果由此而長養成熟者也。
復次，性種性菩薩，修行十種波羅密多，起十對治，所謂：觀察身、受、心、法──不凈、諸苦、無常、無我；治貪瞋癡三不善根，起施慈慧三種善根；觀察三世：過去因忍，現在因果忍，未來果忍。此位菩薩廣利眾生，超過我見、人見、眾生等想，外道倒想所不能壞。
第一性字，乃前文習種性之性，至此則習慣成自然，不以修功而前種性自成，曰性種性。此性種性菩薩修十波羅密多，即修十行，而起十門對治。謂觀身不凈，觀受是苦，觀心無常，觀法無我，此為四種對治；次修施對治貪欲，修慈心對治瞋恚，修慧對治癡心，足前成七；次觀察三世十二因緣起三忍：謂於過去世因忍可是因，於現在因果忍可是因果，於未來世果忍可是果，足前成十。此中伏忍位菩薩，由此十善廣利眾生，較前為廣也。以觀十二緣生空寂無性，超過我見、人見、眾生見；等者，等取知者等也。
復次，道種性菩薩，修十回向，起十忍心，謂：觀五蘊色受想行識，得戒忍、定忍、慧忍、解脫忍、解脫知見忍；觀三界因果，得空忍、無相忍、無愿忍；觀二諦假實諸法無常，得無常忍；一切法空，得無生忍。此位菩薩作轉輪王，能廣化利一切眾生。
道者，初地上所得之無漏圣智也。由此十位為十地無漏圣智之因，故曰道種性。此位菩薩所修為十回向心，由十回向起十忍心。初觀色等五蘊得戒等五忍；次觀三界因果，得空無相無愿三忍，足前成八；次觀二諦即假即實，諸世俗法悉皆無常，得無常忍；諸勝義法皆空，得無生忍。具此十忍，菩薩廣化眾生，作轉輪王轄四天下，化利一切眾生也。
復次，信忍菩薩，謂：歡喜地，離垢地，發光地。能斷三障色煩惱縛，行四攝法：布施、愛語、利行、同事。修四無量心：慈無量心、悲無量心、喜無量心、舍無量心。具四弘愿：斷諸纏蓋、常化眾生、修佛知見、成無上覺。住三脫門：空解脫門、無相解脫門、無愿解脫門。此是菩薩摩訶薩從初發心至一切智諸行根本，利益安樂一切眾生。
此下第二明信忍。此信忍初二三地方可圓滿。蓋證初地以後，則謂之證信。以從初發心至於初地為初阿僧只，在此一期中，恒求證無漏根本無分別智，此智至初地真能證得成信，上求佛道，廣化眾生，忍可決定，不變退也。所言信者，心凈為性，十一善之首，能令自清凈他亦清凈也。然以此三地言信忍者，以初得證信故。三地之名義，如前已釋。地有二義：一、所依義，一切法之真如實相為所依故。二、能持義，無分別智能持一切無漏性功德故；又一切無漏功德，由此依持以生長故。能斷三障二句，明所斷也。初地斷三界貪而行布施，二地斷三界瞋而行慈悲，三地斷三界癡而住大光明定。色煩惱縛者，即是前六識依五根五塵所起煩惱，此三地皆斷除。行四攝法，謂布施等，此初地所行也。修四無量心，謂慈無量心等，此二地所行也。具四弘愿等五句，三地所行也。四弘愿：即是眾生無邊誓愿度，乃至第四佛道無上誓愿成，具此則上求下化，一切具足。纏者，十纏，謂無慚、無愧、嫉、慳、悔、睡眠、掉舉、昏沈、瞋忿、覆；蓋謂五蓋，即貪欲、瞋恚、睡眠、掉悔、疑惑是也。斷諸纏蓋者，煩惱無邊誓愿斷也。常化眾生者，眾生無邊誓愿度也。修佛知見者，法門無量誓愿學也。成無上覺者，佛道無上誓愿成也。住三脫門四句，通顯諸地所安住處也。以此三門，略明三性，初觀遍計執性畢竟空無，即是空解脫門；次觀圓成實性離相非相，一切諸法之相皆不可得，即是無相解脫門；次觀依他起性，了諸有為法皆是仗因托緣，和合假有，雖有非實，無可愿求，以無愿求，則成凈分依他無著無取者也。此是菩薩摩訶薩四句，明根本也。一切智者，即是等覺菩薩從發心位至此位所修行，以此為根本行也。利益安樂二句，顯其所化眾生也。
復次，順忍菩薩，謂：焰慧地，難勝地，現前地。能斷三障心煩惱縛，能於一身遍往十方億佛剎土，現不可說神通變化，利樂眾生。
此下第三明順忍也。順謂印順，謂印於諸法實相而行也，順於無分別智而行也；即順而忍，名曰順忍。前三地菩薩，於諸法實相無分別智，未能純熟順行，及至此三地，則能順行無違矣。所謂三地，即是下順忍焰慧地，中順忍難勝地，上順忍現前地。能斷三障二句，明三地所斷也。言心煩惱縛，對前色煩惱縛而言，顯此但為第六識煩惱也。能於一身四句，明所化眾生及其所見世尊、所往佛土也。言焰慧者：謂由大光明定而得大智慧，如焰光也。難勝地者：謂於二諦境界融通無二無礙，最為難得，勝於前地，故曰難勝。現前地者：謂於十二因緣，如實了達性空無實，常現無分別智鏡之前而不疑惑者也。
復次，無生忍菩薩，謂：遠行地、不動地、善慧地。能斷三障色心習氣，而能示現不可說身，隨類饒益一切眾生。
此下第四明無生忍也。言無生者，謂觀諸法本性不生，雖曰無生而實無時不生，無時不生即是無生，由此忍可諸法生即無生之真實相，故曰無生忍。此忍有三地：初遠行地，即是下無生忍，此地菩薩恒行無分別智，極於有相邊際而住無相法中，遠離一切煩惱等障，超出一切二乘之行果故。次不動地即是中無生忍，此地菩薩不住有相無相二邊，不為二邊所動，無分別智任運現前；又不為一切無明風所動，故曰不動。次善慧地即是上無生忍，此地菩薩具足四無礙解，廣大智慧，常為一切眾生說法而得自在，故曰善慧。能斷三障二句，明三地所斷也，謂能斷三界色心習氣之障。以此之故，七地斷一切微細業因，八地斷一切有功用之障，九地斷一切說法之障，由各斷各障而各能示不可說身，以隨類饒益一切眾生也。
復次，寂滅忍者，佛與菩薩，同依此忍。
此正標位也。言寂滅者，即是清凈一真法界，智證於此，忍可決定，曰寂滅忍。佛與菩薩同依此忍者，謂此法云地菩薩所證將等於佛，而佛果得成者亦在此忍，故雖有勝、劣之分，而同依此忍，故法云地為下寂滅忍，佛果為上寂滅忍也。
金剛喻定住下忍位，名為菩薩；至於上忍，名一切智。
此明二忍也。住於如金剛之堅而不為一切所破之定，於寂滅忍中仍是下忍，故還稱菩薩。此後一念即證無上正等正覺，得一切智，方名上忍。
觀勝義諦，斷無明相，是為等覺；一相無相，平等無二，為第十一一切智地。
所言等覺者，謂住金剛喻定，於二障習氣將斷竟，近得佛果，然今已等於佛，故曰等覺。觀者，觀照勝義之寂滅相也；觀照此寂滅相而忍定不謬，斷一切微細無明相，在一剎那頓斷二障習氣。觀諸法實相無二無別，皆是一相，雖觀一相而亦無一相可得，故曰平等無二，一切圓滿。為十一地二句，顯其位也。
非有非無，湛然清凈；無來無去，常住不變。同真際，等法性；無緣大悲，常化眾生，乘一切智乘，來化三界。善男子！諸眾生類，一切煩惱業異熟果，二十二根，不出三界，諸佛示導應化法身，亦不離此。若有說言：於三界外別更有一眾生界者，即是外道大有經說。大王！我常語諸眾生，但斷三界無明盡者，即名為佛，自性清凈，名本覺性，即是諸佛一切智智。
非有非無二句，顯佛法性身也。此法性言，即是諸法之實性，佛以諸法之實性為身，故曰法性身。觀此，故隨拈一法，無不是佛，然佛不居此法，故此一法亦即非佛，故非有非無，顯性功德也。此性功德非種種名言之可詮，種種幻相之可表也。湛然清凈者，離諸雜染而具足無漏功德也。無來無去二句，以湛然清凈，故無來去之變易也。同真際等二句，顯佛受用身之智德也；佛之智同於真際，等於法性，其義詳前。無緣大悲四句，明應化身也；佛之悲心，別於菩薩，菩薩雖亦修此大悲而未無緣，故其所化尚是有緣眾生，佛即一味平等普及一切。何以故？以一切眾生等己身故。既以無緣大悲而化眾生，同真際法性，由何而得化導者耶？謂乘其所證，隨其本愿來應三界，化三界之眾生，同證真際法性也。善男子六句，明其所化境也。言眾生者，除佛以外悉曰眾生，以具異熟果故。佛之所以應化三界者，以一切眾生之若業若果，皆不出三界，若出三界外，則是佛果；菩薩之在三界者，以其業異熟果尚系三界故。二十二根者：即是眼等六根，命根，男女二根，受等五根，已知、未知、具知三根，及信等五根，共成二十二根也。諸佛示現之應化身亦不離此者，明能化之人亦在三界之中化導眾生也。若有說言五句，簡外道非也；此外道即是印度六大外道中之勝論外道，彼大有經中詳三界諸法是所有，三界之外更有大有，以此大有方有三界萬有。大有者，六句中之一句，其詳細義理，可考印度六派哲學。大王下四句，顯斷惑成佛也，謂三界惑盡，即是無上覺者。眾生之所以不成佛者，以其三界無明未斷盡故。自性清凈三句，總結佛果也。本覺者，對不覺言也。詳細如大乘起信論唯識釋所明。
由此得為眾生之本，亦是諸佛菩薩行本。是為菩薩本所修行，五忍法中十四忍也。
由此觀之，此五忍法，為大心眾生成佛之根本，亦是菩薩修行之本，亦是諸佛說法利生之本也。五忍、十四忍者，開合不同而已。
佛言：大王！汝先問言菩薩云何化眾生者，菩薩摩訶薩應如是化：從初一地至後一地，自所行處及佛行處，一切知見故。
此下第二答云何化眾生問。佛告大王：汝先問菩薩於護十地行中云何化眾生者，今為汝說。應如是化，謂應如下文所說而化濟眾生；謂菩薩從證初地漸漸至第十地，此十地中，菩薩於自所行處，應一切知一切見，普於佛之行處，亦應一切知一切見。若菩薩不知見自之行處，則不知自應行，失菩薩之名也。不知見佛之行處，則不知上求佛果，亦失其為菩薩也。
若菩薩摩訶薩住百佛剎，作贍部洲轉輪圣王，修百法明門，以檀波羅密多，住平等心，化四天下一切眾生。
此下第一明初地菩薩應如是教化眾生也。住百佛剎者，謂登初地則能分身一百佛國土中，親近一百佛及其百佛剎中諸大菩薩。一佛剎者，即是一個三千大千世界，謂此菩薩能於一百個三千大千世界中住。作贍部洲二句，謂一佛剎中，百億四天下，此地菩薩應生於南贍部州作轉輪圣王，化導四天下之眾。言圣者，內具勝德，外現仁王，為四天下眾生之所歸故，名曰圣王。具足七寶，能轉其輪寶飛行四天下而得無礙，故曰轉輪。修百法明門者，顯其所修也。以見一佛則有百法，或一法中即有百法；明此一法即有百法，如華嚴隨舉一法即有十法是也。以檀波羅密多二句，顯其所修也。檀波羅密多，即是布施究竟，以財法二施普利百佛剎中眾生，故曰住平等心也。化四天下，謂於每一個分身所化之國土，以十善法而化導之。
若菩薩摩訶薩住千佛剎，作忉利天王，修千法明門，說十善道，化一切眾生。
此下第二明二地菩薩，應如是化導眾生也。住千佛剎，謂登此地，能分身見千佛，住千佛國土，化千佛國土眾生。忉利天者，梵語，此譯三十三天，此三十三非豎而層上有三十三也，乃橫之有三十三區分也，如中國之十八省然，此天居須彌頂，四面各有八天，中有一天曰帝釋天。此地菩薩居於此天作天王，故曰忉利天王。修千法明門者，以見千佛，則修亦有千法，又即一法而各明千法也。以十善道利益化導此天以下之五趣眾生也。
若菩薩摩訶薩住萬佛剎，作夜摩天王，行萬法明門，依四禪定，化一切眾生。
此下第三明三地菩薩應如是化導眾生也。此菩薩住萬佛剎，修萬法明門，親近萬佛，化萬佛剎中眾生。夜摩天，此云時分天，以蓮花之開合為晝夜故。依四禪定者，謂前二地只以十善道化導眾生，此地則依定力而得教化一切眾生也。
若菩薩摩訶薩住億佛剎，作覩史多天王，修億法明門，行菩提分法，化一切眾生。
此下第四明四地菩薩應如是化導眾生也。住億佛剎，顯所住佛土。作覩史多天王者，此云知足天，即是兜率陀天也，此天分內外二院，內院有等覺菩薩教化眾生。修菩提分法者，顯其所修行也。其名義如前已釋。
若菩薩摩訶薩住百億佛剎，作化樂天王，修百億法明門，二諦四諦，化一切眾生。
此下第五明五地菩薩所應化眾生也。化樂天者，以自己之神通，變化種種妙樂境界也。二諦者，大乘不共之教；四諦者，三乘相共之教也。
若菩薩摩訶薩住千億佛剎，作他化自在天王，修千億法明門，十二因緣智，化一切眾生。
此下第六明六地菩薩應如是化眾生也。他化自在天者，非是自己變化，乃由化樂之眾所變化也。十二因緣，如前已釋。
若菩薩摩訶薩住萬億佛剎，作初禪梵王，修萬億法明門，方便善巧智，化一切眾生。
此下第七明七地菩薩應如是化導眾生也。初禪梵王者，色界第三天也。親近萬億佛，修種種方便行，得方便智，化一切眾生。
若菩薩摩訶薩住百萬微塵數佛剎，作二禪梵王，修百萬微塵數法明門，雙照平等，神通愿智，化一切眾生。
此下第八明八地菩薩應如是教化眾生也。此地菩薩住百萬微塵數佛國土中，親近百萬微塵數佛，修百萬微塵數法門，度百萬微塵數眾生。二禪梵王者，居色界光音天。化導眾生不以言語文字，即是住於滅定現大神通，行大愿力，廣利一切眾生者也。
若菩薩摩訶薩住百萬億阿僧只微塵數佛剎，作三禪梵王，修百萬億阿僧只微塵數法明門，以四無礙智，化一切眾生。
此下第九明九地菩薩應如是化導眾生也。其所住所修所化，較前更進。三禪梵王者，居色界遍凈天。此地菩薩得大力波羅密多。四無礙解，如前已釋。
若菩薩摩訶薩住不可說不可說佛剎，作第四禪大梵天王為三界主，修不可說不可說法明門，得理盡三昧，同佛行處，盡三界源，普利眾生，如佛境界。
此下第十明十地菩薩，應如是修行化導眾生也。不可說者，顯數之極也，非可以言詮也。重以不可說者，量過前九地。四禪大梵王者，即是色界之頂，摩醯首羅天，此譯曰大自在天。作三界主者，此天上攝無色四天，下括色欲諸天，故曰作三界主。以見不可說不可說佛國土，修不可說不可說法明門，作三界主亦是不可說不可說也。理盡三昧者，凡有理之可以安立，此地菩薩無不盡知。同佛行處者，佛行上寂滅忍中，此地行下寂滅忍，故云同也。盡三界源者，即是窮盡三界無明習氣之源，得究竟智，普利眾生，鄰同佛境，相差不遠也。
是為菩薩摩訶薩，現諸王身化導之事；十方如來亦復如是；證無上覺，常遍法界利樂眾生。
此總結化眾生也。現王身者，從初地現四天下轉輪王身，乃至第十地現四禪王身是。皆現仁王之身而護菩薩之行，此謂之因。十方如來五句者，明佛果亦是常現身三界教化眾生也。
爾時，一切大眾，即從座起，散不可說華，焚不可說香，供養恭敬稱贊如來。
此即顯法會大眾供養如來，如文自知。
時波斯匿王，即於佛前以偈贊曰：世尊導師金剛體，心行寂滅轉法輪，八辯圓音為開演。時眾得道百萬億，天人具修出離行，能習一切菩薩道。五忍功德妙法門，十四菩薩能諦了。三賢十圣忍中行，唯佛一人能盡源，佛法眾海三寶藏，無量功德於中攝。
此下重頌前來所說也。此十二句總贊三寶，於十二句中，初八句是別贊三寶，後之四句總贊三寶。世尊、導師，舉佛二種德號也。金剛體者，贊佛身業──亦曰身輪；次句贊佛意業──亦曰意輪；第三句贊佛之口業──亦曰語輪。八辯者：八謂八音，辯謂七辯；佛以一音攝一切音，一切音入一音，故曰圓音。開演者，開演四諦、二諦之法也。四五六句，贊僧寶也；謂當說此法得道之大眾，有百萬億天人，皆能修出三界之妙行，習菩薩之妙門也。七八二句，贊法寶也。十四菩薩者：三賢十地及等覺地也。三賢十圣忍中行四句，總贊三寶也。初句明僧寶於忍中行道，然不能窮其忍之源，得其忍之妙也。唯佛一句，贊佛能窮源也。佛法眾海三寶藏二句，贊法寶也；謂佛法眾如大海之三寶功德，皆攝藏於此五忍中也。
十善菩薩發大心，長別三界苦輪海，中下品善粟散王，上品十善鐵輪王，習種銅輪二天下，銀輪三天性種性，道種堅德轉輪王，七寶金輪四天下。
此下第一明四王也。十善菩薩者，謂修十種善行而方入忍位，故云十善菩薩。具此十善心，謂之發大心菩薩，由此長出三界苦海輪轉也。若行中下品十善作粟散王，粟散王即小國王也。若行上品十善作鐵輪王，統攝南贍部洲。至習種性位則作銅輪王，統東勝神洲南贍部洲二天下。性種性位作銀輪王，統三天下，加西牛賀洲。道種性位作堅德金輪王，統四天下，於前加北俱盧洲也。
伏忍圣胎三十人，十住、十行、十回向，三世諸佛於中學，無不由此伏忍生。一切菩薩行根本，是故發心信心難，若得信心必不退，進入無生初地道。化利自他悉平等，是明菩薩初發心。
此正明伏忍也。三十人者，謂修十住、十行、十回向之三十人。三世諸佛二句，顯亦由此忍生也。一切求菩提之菩薩，其行道化眾以此忍為根本行，觀此，則唯信心難發，若發信心則不退轉，漸證初地也。若證初地後，則二利之德圓足，平等無差異也。
歡喜菩薩轉輪王，初照二諦平等理，權化有情游百國，檀施清凈利群生，入理般若名為住，住生德行名為地，初住一心具眾德，於勝義中而不動。離垢菩薩忉利王，現形六趣千國土，戒足清凈悉圓滿，永離誤犯諸過失，無相無緣真實性，無體無生無二照。發光菩薩夜摩王，應形往萬諸佛剎，善能通達三摩地，隱顯自在具三明。
此下第二頌信忍也。歡喜菩薩轉輪王之八句，表初地菩薩是下信忍。轉輪王者，明其位也。游百國：顯住佛剎也。檀施一句，顯其所行化也。入理般若二句者，解地義也。初住一心者，顯初證理智一如也。具眾德者，具足八萬四千陀羅尼功德也。於勝義中而不動者，謂智證法性寂然不動也。離垢菩薩忉利王等六句，表二地菩薩，是中信忍也。六句中，初句顯位。第二句顯化導眾生，住千佛剎。戒足二句明其所修也。無相無緣一句，顯所觀境也。無體無生一句，顯能觀智也。發光菩薩夜摩王等四句，表三地為上信忍也。於四句中，初句表位，次句顯應身，三句顯所修，四句顯所證。自在者，五通也。三明，如前已釋。
歡喜、離垢與發光，能滅色縛諸煩惱，具觀一切身口業，法性清凈照皆圓。
此四句頌，總明三地所斷所修所證，於長行文亦如是說，故重頌時亦復依前義理，更不別述。
焰慧菩薩大精進，覩史天王游億剎，實智寂滅方便智，達無生理照空有。難勝菩薩得平等，化樂天王百億國，空空諦觀無二相，垂形六趣靡不周。現前菩薩自在王，照見緣生相無二，勝義智光能遍滿，往千億土化眾生。
此下第三頌順忍。初四句頌下忍，次四句頌中忍，後四句頌上忍也。文義如前具述。
焰慧、難勝、現前地，能斷三障迷心惑，空慧寂然無緣觀，還照心空無量境。
此總明三地之所修所斷所證也。迷心惑者，對前迷色惑言。空慧者，般若；寂然者，不動；無緣觀者，緣為所緣，觀為能觀。雖無能所之觀，而仍照心空中之無量境者，又顯其非無緣觀也。
遠行菩薩初禪王，住於無相無生忍，方便善巧悉平等，常萬億土化群生。
此下第四別頌遠行，此初四句正頌也。此地為下無生忍位，其位其修其化，如前可知。
進入不動法流地，永無分段超諸有，常觀勝義照無二，二十一生空寂行，順道法愛無明習，遠行大士獨能斷。
此下六句明遠行地菩薩之進化也。由得方便善巧之平等妙智，則進入於不動地之法海流也。永無一句，斷我愛執藏也。二十一生者，初地至此共有七地，每地三生，共有二十一生。空寂行者，此地後心──第二十一生位也。順道法愛者，前六地菩薩漸修漸證，於所證勝境微生愛著，則為順道法愛，此愛即是無明習氣，此習氣前六地未之能斷，至遠行地方能斷也。
不動菩薩二禪王，得變易身常自在，能於百萬微塵剎，隨其形類化眾生，悉知三世無量劫，於第一義常不動。善慧菩薩三禪王，能於千恒一時現，常在無為空寂行，恒沙佛藏一念了。法云菩薩四禪王，於億恒土化群生，始入金剛一切了，二十九生永已度；寂滅忍中下忍觀，一轉妙覺無等等。
此下第五明後三地也。不動菩薩二禪王等六句，明中無生忍。得變易身者，謂隨意變化，現種種身，雖有種種變而本不動自在。悉知三世無量劫者，明其智殊勝也；以智殊勝，亦了達諸法緣生無性，無性本空，以此本空妙智，了達第一義諦，此第一義亦復本空無性，無性本空即等諸法，即非諸法，故云不動也。善慧菩薩三禪王等四句，明上無生忍也。千恒者，即是千恒河沙，於此千恒河沙佛國土，一時現千化身，而常在無為無分別智所了之實相寂滅境中，即此千恒身遍千恒佛心中，亦即千恒佛法持此一念中也。法云菩薩四禪王等六句，明下寂滅忍也。億恒者，億恒河沙也。始入者，初證也。金剛，如前解，謂此十地終，初證金剛定，即於一念頃惑障俱盡，入解脫道，故此金剛位近等於佛果，於諸法實相無不遍了。言二十九生永已度者，顯此位還居第三十生中也。
不動善慧法云地，除前所有無明習，無明習相識俱轉，二諦理圓無不盡。
此總明三地。無明習相識俱轉：顯金剛道異熟果將空，八識俱轉成四智，四智現前，了二諦境靡不圓盡也。
正覺無相遍法界，三十生盡智圓明，寂照無為真解脫，大悲廣現無與等，湛然不動常安隱，光明遍照無所照。
此下明上寂滅忍也。正覺者，無上覺也；無上之覺，法界平等，體性相同，法界體性無相可得，正覺亦爾，雖無相而相恒遍現，即顯佛智德也。三十生盡者，顯解脫德。智圓明者，表智德也。寂照者，復顯般若德也。無為真解脫，顯解脫德。大悲廣現者，明恩德圓足也。無與等者，明無上也。湛然不動者，表恩德也，雖湛然不動而亦乘智乘來，安隱三界而化有情。光明一句，顯本具無漏真智，照而不照不照而照，是正明佛果不可思議之功德境也。
三賢十圣住果報，唯佛一人居凈土；一切有情皆暫住，登金剛原常不動。
此下因果對明也。果報者，異熟業報果體，雖出分段生死而有變易增進，常修萬行，故屬因也。唯佛一句，顯果位也。一切有情者，即是三賢、十圣及一切五趣眾生也。五趣眾生流轉生死路而受報暫住，三賢、十圣漸漸修行證果，在進化路上而暫住，唯佛一人登金剛原而常不動。金剛原，即是第八大圓鏡智之體也。
如來三業德無量，隨諸眾生等憐愍。法王無上人中樹，普蔭大眾無量光，口常說法非無義，心智寂滅無緣照。人中師子為演說，甚深句義未曾有，塵沙剎土悉震動，大眾歡喜皆蒙益。
此贊佛能說五忍也。如來二句，總贊也。法王二句，別贊身德也。無量光者，顯無障也。口常說法非無義者，別贊語德也。非無義者，顯有義利，不同外道之有言無義也。心智一句，顯智德也。無緣者，無所緣；無照者，無能緣也。人中師子為演說等四句，顯說法不可思議也。
世尊善說十四王，是故我今頭面禮。
此明歸敬，如文當知。
爾時，百萬億恒河沙大眾，聞佛世尊及波斯匿王，說十四忍無量功德，獲大法利，聞法悟解，得無生忍，入於正位。
爾時，即波斯匿王頌說後之時。此時大眾前聞佛直說十四忍功德，次聞大王重頌十五功德，獲大法利，即是證得法利也。聞法悟解，行解相應也，於諸法無生實相，忍可決定。入於正位，即是登初地也。
爾時，世尊告大眾言：是波斯匿王，已於過去十千劫龍光王佛法中為四地菩薩，我為八地菩薩，今於我前大師子吼。如是！如是！如汝所說，得真實義，不可思議，唯佛與佛乃知斯事。
爾時，指大眾獲益之時。其時佛告大眾言：不可將波斯匿王看為尋常人中之王，乃是過去之大菩薩，今乃大悲應現者也。謂彼於過去世十千劫，龍光王佛法中為四地菩薩。龍者，顯佛能普雨法雨利樂眾生之恩德也；光者，顯智德也；王者，顯佛自在解脫德也。其時我釋迦為八地菩薩。發大師子吼者，指重頌說十四忍法也。如是如是者，印證所說，重言如是者，顯能詮所詮毫無乖謬也。佛與大王宿有大緣，故知其位勝，然非佛不知，是故佛言唯佛與佛乃知斯事也。
善男子！此十四忍，諸佛法身，諸菩薩行，不可思議，不可稱量。
此總贊十四忍不可以言詮，不可以心思，非稱量之境，而為諸佛無漏無盡之功德法身，菩薩之萬行根本也。
何以故？一切諸佛，皆於般若波羅密多中生，般若波羅密多中化，般若波羅密多中滅，而實諸佛，生無所生，化無所化，滅無所滅。第一無二，非相非無相，無自無他，無來無去，如虛空故。善男子！一切眾生性無生滅，由諸法集幻化而有，蘊處界相無合無散，法同法性，寂然空故。一切眾生自性清凈，所作諸行無縛無解，非因非果非不因果，諸苦受行煩惱所知，我相、人相、知、見、受者，一切空故。法境界空，空無相無作，不順顛倒，不順幻化。無六趣相，無四生相，無圣人相，無三寶相，如虛空故。善男子！甚深般若，無知無見，不行不緣，不舍不受，正住觀察而無照相，行斯道者如虛空故。法相如是，有所得心，無所得心，皆不可得。是以般若非即五蘊非離五蘊，非即眾生非離眾生，非即境界非離境界，非即行解非離行解，如是相等不可思量。是故一切菩薩摩訶薩，所修諸行，未至究竟而於中行，一切諸佛知如幻化，得無住相而於中化。故十四忍，不可思量。
此下廣明。言何以故，徵起也。十方一切諸佛，乘一切智乘來生三界，來化三界，乃至涅盤示滅，皆是住於般若波羅密多中也。雖然，歸根以談，十方諸佛依般若生生即無生，依般若化化即無化，依般若滅滅即無滅，無生而常生，無化而恒化，無滅而永滅。何以故？以即般若故，般若即是無生法忍，無生法忍不可思議，不可取著；無生而生生而無生，乃至滅而無滅無滅而滅，是故諸佛亦復如是。第一無二四句，顯能所智境之無相也。第一者，無上也。無二者，智如平等也。無上平等，有何相之可現？然此無相，乃實際如是，非于有相外另取無相，故曰非無相。復次，相者，佛之方便，為一切有情假設，若依如來自受用法身性，與一切眾生平等無二，故佛無自他相。復次，佛以悲愿乘智乘來，而實即此應化假身，即等於常樂法性身，以法性身常周法界，普遍虛空，以同虛空，尚有何形跡之可來，有何形跡之可去耶？
善男子一切眾生性無生滅等二十七句者，明法空也。一切眾生本來無生滅，然有幻相可現者，蓋由五蘊諸法集合而有。五蘊法性本性幻有，其依之而成眾生，更是幻中幻也。蘊處界三科之相，各住各位，故無有合，以無合故亦無散也。然此幻化諸法即同法性，法性寂然空故，故等於法性之法，其變易者亦復皆空。由此觀之，眾生依五蘊幻法，而有此幻化五蘊法性同於真如；真如自體本來清凈，故一切眾生之自性，亦復本來清凈。其性清凈，則本無縛，無縛故亦無解。無解縛因，無解縛果，然依幻化，亦非無因果也。上來明無解無縛，無因無果，則何有諸苦諸受諸行諸煩惱等所知法也？又何有我人之相，知者、見者、受者等也。何以故？一切皆空，無實性故。法境界空者，以五蘊等法是空，其余之一切諸境界，亦復是空。以此空故，則無相無作。不順顛倒者，遣遍計執也。不順幻化者，依他性空也。若順顛倒，即有六趣四生之相，若順幻化，則有圣人三寶之相；若不順顛倒幻化，無六趣以至三寶之相；以同法性，如虛空故。
善男子甚深般若等二十五句，就般若明空也。甚深者，凡夫小乘所不具，大乘雖具而不窮源，故曰甚深。一切佛法由般若成，今明般若甚深，無可言思，其由般若所成之分別知及推求見，亦是無有。行之見分，緣之相分，亦是無有。以無見分故不為相縛，無相故不為見執，諸法自性皆般若所顯，何用其舍？以般若性一切皆真，何用其受也？以不舍不受，不行不緣，雖正觀察而無所觀之相，是故行此般若妙法者，當知能修所修悉等虛空。法相如是者，顯此一切空義，非由般若使之空，乃其自性如是，故曰法相如是。有所得心者，有分別之遍計執心；無所得心者，無分別之正智，然則二者皆不可得。由此般若妙慧故，一切眾生非法即五蘊非離五蘊，乃至如是等相，不可思量。所云如是等相者，指十二處、十八界、二諦、四諦等諸法，非即四諦等非離四諦等，以皆般若明照顯故。
是故一切菩薩摩訶薩等十句，結歸五忍也。謂初發心菩薩以至未成佛前，悉於此五忍中修，諸佛如來已證圓覺，亦於五忍中示生示化示滅，教化眾生。然諸菩薩及諸如來，如實了達五忍皆幻，而其自修自化，亦是以幻化幻而已。此中十四忍者，即是五忍，此之五忍功德利益，實不可思量也。
善男子！汝今所說此功德藏，有大利益一切眾生，假使無量恒河沙數十地菩薩，說是功德，百千億分如海一滴。三世諸佛如實能知，一切賢圣悉皆稱贊，是故我今略述所說少分功德。善男子！此十四忍，十方世界過去現在一切菩薩之所修行，一切諸佛之所顯示，未來諸佛菩薩摩訶薩亦復如是。若佛菩薩不由此門得一切智者，無有是處。何以故？諸佛菩薩無異路故。
此顯五忍之殊勝也。善男子之三句，就利顯勝。此功德藏者，即指五忍也。假使無量恒河沙數十地菩薩之三句，就喻顯此也。十地菩薩雖超二乘，說此功德，較之佛，如海中之一漚，是故前云唯佛一人能盡源也。三世諸佛如實能知之五句，就佛顯勝也。三世諸佛，了知五忍無有少遺，猶如大海；三賢十圣諸菩薩依之修行，皆能稱贊。觀於此，則了五忍功德真實不可思議，然我釋迦佛略為汝述其少分。善男子此十四忍之十四句，就行顯勝也。謂此十四忍之功德藏，十方世界三世諸菩薩，依此修行，趨無上覺，而十方世界三世諸佛，亦復依此顯示降生、教化、示滅，未來諸佛菩薩亦復如是，依之而修而示也。若不依此十四忍之法門而修而示，能得一切智智者，無有道理。以十方世界三世諸佛菩薩，趣無上覺無異門故。
善男子！若人聞此住忍、行忍、回向忍，歡喜忍、離垢忍、發光忍、焰慧忍、難勝忍、現前忍、遠行忍、不動忍、善慧忍、法云忍、正覺忍，能起一念清凈信者，是人超過百劫千劫無量無邊恒河沙劫一切苦難，不生惡趣，不久當得阿耨多羅三藐三菩提。
此正明益也。此中初三忍明伏忍，次三忍明信忍，第三三忍明順忍，第四三忍明無生忍，第五二忍明寂滅忍。謂能有人於此五忍、十四忍中，能生一念清凈信者，此人當超百千劫無量無邊如恒河沙劫之一切苦難，永不生三惡趣中，而且不久當得無上菩提。此中不久，非相近也，乃是就起信心後，決定不退而唯進化，故當不久成佛。
是時十億同名虛空藏菩薩摩訶薩，與無量無數諸來大眾，歡喜踴躍，承佛威神，普見十方恒沙諸佛，各於道場說十四忍，如我世尊所說無異。各各歡喜，如說修行般若波羅密多。
此明普見利也。說此菩薩云何化眾生法畢時，則有無數菩薩摩訶薩，親見十方世界恒沙諸佛，各於其剎說此五忍，其說如我釋迦世尊所說，無有差異。何以故？佛佛道同故。由此大眾親見斯境，各自歡喜，如佛所說，依教奉行。
爾時，世尊告波斯匿王：汝先問云：復以何相而住觀察？菩薩摩訶薩應如是觀。
此徵起也。謂汝前第三問菩薩護十地行，應以何相而住觀察？汝今諦聽，應如下說而住觀察。
以幻化身而見幻化，正住平等無有彼我，如是觀察化利眾生。然諸有情，於久遠劫，初剎那識異於木石，生得染凈，各自能為無量無數染凈識本。從初剎那不可說劫，乃至金剛終一剎那，有不可說不可說識，生諸有情色心二法，色名色蘊，心名四蘊，皆積聚性，隱覆真實。大王！此一色法生無量色：眼得為色，耳得為聲，鼻得為香，舌得為味，身得為觸；堅持名地，津潤名水，煖性名火，輕動名風；生五識處，名五色根。如是展轉，一色一心生不可說無量色心，皆如幻故。
此五蘊如幻觀也。以幻化身而見幻化者，菩薩應觀自身是幻，亦應觀所化眾生是幻，以悉是五蘊假和合故。謂五蘊既假無性，依五蘊而化之，眾生豈實有耶？正住平等無有彼我者，菩薩以正智親證真如，了達諸法如幻，既是如幻，則不見彼是所化眾生，我是能化菩薩，故正住平等，菩薩應如是觀察教化眾生。然則一切皆幻，無有差別，何見有菩薩眾生耶？曰：菩薩觀一切幻化，當知由唯識現，由唯識變，若離識有不應道理。久遠劫者，顯其無始。初剎那識者：即諸有情受報身時，最初由無明習氣所引之主人翁，唯識論名之曰阿賴耶識。四大集合，為此初剎那識執持不舍，故異於木石，名曰有情。情者，即是此初剎那識，謂有此初剎那識，則謂之有情。一切有情有此初剎那識，即有生得染凈諸法。此染凈諸法，由初剎那識持之不舍，若經一現行，即有一度熏習，由熏習故復成種子，種子遇緣復生現行，如是展轉無數無量，熏習增長，故為無量無數識本。然若染若凈各自為本，謂染識遇緣，為生無量無數染識之本，凈識亦爾。本者，謂此染凈諸識，各各自引，前為後本，後復引前，如是展轉無有止時。一切有情，此之初剎那識，恒時相續，乃至生死邊際，金剛位終最後剎那，其中不可說劫，亦不離此識，以此不可說不可說劫中，任何生滅，此識不斷。然所以有此生滅者，謂眾生由無始無明，起業受報，生染凈現行，熏染凈種子，種子復生現行，如此於彼受報，即舍此報，於此受報即舍彼報，及至金剛後心乃全舍盡，不受生死。其中所經生死，有不可說不可說次，其識隨報受生，故亦有不可說不可說識也。
生諸有情色心二法者，明萬法唯識也。謂此初剎那識，含持無量無數色心種子，遇緣則生現行。此中色者，即是色蘊；心者，受、想、行、識四蘊。蘊者，積聚為性。以有情位之五蘊，能障真實凈德，故古德又譯為五陰也。色之一字，廣攝一切有礙有變之物，非只現前眼所見者名為色蘊，故此一色法，實生無量色也。眼得為色等五句，正明色蘊所生之色法也，此五為所造色。堅持名地等四句，明能造四大也。生五識處二句者，明所生五色根也。此五色根有質礙性，故名為色，眼等五識依此而生，除此五塵、五根之外，尚有無表色，亦是色蘊所攝。如是展轉一色一心等三句，明其余四蘊，亦復如此轉變。然此五蘊所生所變諸法，皆是幻化而非實有。
善男子！有情之受，依世俗立，若有若無，但生有情妄想憶念，作業受果，皆名世諦。三界六趣一切有情，婆羅門、剎帝利、毗舍、首陀，我、人、知、見，色法、心法如夢所見。
受為五蘊中之一蘊，十二支中之一支，以領納為義，即領納逆順之境而生苦樂之覺受是也。此能受所受，悉依世間假立，愚夫眾生，計執樂有苦無，苦有樂無，由領受外境後遂起如是想者，是名妄想。由妄想假立諸名，著取諸相，生諸憶念，由憶念而生種種妄動，造作諸業，由業而受果報。依此幻有果報假立三界之名義，於三界中假立六趣有情。于六趣中就人類言，復施四種假名：一、婆羅門，此云梵志，亦曰靜志，謂奉梵天為教主，而以靜慮生天為歸墟故。二、剎帝利，此云王種，亦曰貴族。三、毗舍，此云商賈。四、首陀，此云農夫。此之四類，乃佛時印度民族階級之見，猶中國之士農工商然。復次，由此受故，計此是我受，此是他受，此是知者受，此是見者受，或此是色受，此是心受，如是計執皆是顛倒。何以故？受為妄想，尚是空無，何有我受等耶？猶如夢中所見之境，所領之境，若人若我，若色法，若心法，皆是妄想顯現，夢中所見，是無非實。人於世間若見人，若見法，亦同夢中所見，唯識論云未得真覺，恒處夢中，此之謂也。然諸佛菩薩應化三界者，亦作夢中佛事而已。
善男子！一切諸名皆假施設。佛未出前，世諦幻法無名無義，亦無體相，無三界名，善惡果報六趣名字。諸佛出現，為有情故，說於三界、六趣、染凈無量名字，如是一切如呼聲響。
名為能詮，單名為名，然名不能詮表諸法之自性，而所詮表者，諸法之共相也。如言火之一名，其所詮但火之共相，不得火之自性；倘火自性為名所詮，言火則應燒口，思火則應燒心。何以故？火以熱為自性，以燒為業用故。所詮者，乃眾人智識上之通俗思想而已，不能依實相立名，故云皆假施設也。如佛未降生說法時，一切世俗諦法，無有名義體相，亦無三界、六趣等名。佛出世為度眾生，以方便智施設之，此等猶人在山，大呼某某，其時回響亦呼某某，此皆有名無義者也。
諸法相續，念念不住，剎那剎那，非一非異，速起速滅，非斷非常，諸有為法如陽焰故。
諸法緣生，剎那不住，相續不斷，相續故非異，不住故非一，速起故非斷，速滅故非常，如是諸有為法，剎那生滅，猶陽焰然。陽焰者，日光照地所發之蒸氣，凡山麓郊曠之處，遠望如水，近之則為微細游氣者是也。
諸法相待，所謂色界、眼界、眼識界，乃至法界、意界、意識界，猶如電光，不定相待，有無一異，如第二月。
待者，對待之義，謂眼所緣之色曰色界，乃至意所緣之法界，發眼識之凈色曰眼界，了別色者曰眼識界，乃至發意識之意曰意界，了別法之意識曰意識界。所謂界者，可以界限及種子之義釋之。界限者，各居各位，不相亂雜；種子者，各有自種，不從他生。言相待者，色不自色，待聲等明，眼界、眼識界，亦復如是。乃至法界、意界、意識界，當知亦爾。猶如電光相待，忽隱忽現，蘊處界等一切諸法無不如是，此為緣生相待之義。又諸法相，各自相待，為有為無，為一為異，不可決定，如第二月。第二月者，捏目所成，妄見之月也。世間一切對待之相，猶如捏目所見之第二月然，實無其體，此又分位相待之義也。
諸法緣成，蘊處界法，如水上泡。
水被風氣鼓動而成泡，世間諸法，由眾生心為無明惑所動，故成異相，猶如泡然，無實體也。
諸法因成，一切有情，俱時因果，異時因果，三世善惡，如空中云。
所謂俱時因果者，現行生種子，種子生現行也。異時因果者，種子生種子是也。諸法之成，或俱時，或異時，皆如空中之云，一切有情之三世善惡果報，亦復如是。
善男子！菩薩摩訶薩住無分別，無彼此相，無自他相，常行化利相。是故應知：愚夫垢識染著虛妄，為相所縛，菩薩照見知如幻士，無有體相但如空華。是為菩薩摩訶薩住利自他如實觀察。
此下結成正觀。住無分別者，謂以真如智了達一切幻有，故無分別。亦無彼相此相、自相他相，乃至雖恒化導有情，亦無化導之相。古云：坐水月之道場，作夢中之佛事。此也。佛以種種幻力而化種種幻境，菩薩亦應住此不思議之幻化中，而觀察實相教化眾生也。是故應知愚夫垢識之四句，明眾生境界也。愚者，癡也，此愚癡士夫，住于染垢識中，執定世間虛妄之相以為真實，遂為染垢妄想之所縛纏。菩薩自知己為幻士，并了一切境均為幻境，無有體相，故不為所縛，見一切法猶如病目之見空華，但有幻相而無實體。菩薩如此照了觀察，則為善住實相而觀察也。
說是法時，會中無量人天大眾，有得伏忍、空無生忍；一地，二地，乃至十地，無量菩薩，得一生補處。
說是法時，指答說以何相而住觀察之時也。空無生忍，為初地以上之忍，由二空智方證得故。一生補處，即是等覺果位，如彌勒菩薩等是也。
二諦者：一、勝義諦，二、世俗諦。二諦大意，今先略說。蓋諸佛之出世，依證二諦而說法；菩薩之修行，依解二諦而修行；眾身之流轉，亦依迷二諦而流轉。勝義諦者：亦曰第一義諦，亦曰真諦，勝者殊勝，義者道理，殊勝道理，故曰勝義。又，勝者勝智，義者諸法實相，謂勝智所證之諸法實相，故曰勝義。復以此智勝于世間智慧，故曰勝義。此所謂智，即是根本無分別智。諦者，如實諦了證知，謂事事物物本來如是，了其如是故曰諦。見道之後，以根本無分別智親證諸法實相，如實證知諦了而不誤謬，故曰勝義諦。世俗諦者：世者虛偽不實之義，俗者隨俗顯現之義，世俗諸法，生滅有為，以因緣生無有實體，故曰世俗；了達此因緣生法，幻有無體，謂之世俗諦。勝義世俗俱各有四，如他處經論所明，故今不述。復次，二諦相對立名，諸佛說一切世間眾生法，說一切出世菩薩法，悉依二諦。隨順世間安立名相，意在顯最勝第一義，故離世俗諦無勝義諦，無勝義諦則亦不必安立世俗諦也。是故二者不即不離，了然兩途，舉一即是明二，明二即是顯一；依不離言，二諦不一，依不即言，二諦不二。斯即略明二諦之大意也。
爾時，波斯匿王白佛言：世尊！勝義諦中有世俗諦不？若言無者，智不應二；若言有者，智不應一；一二之義，其事云何？
此乃第一請問也。謂勝義諦既不可言說，不可尋思，離一切相，非一切相；而世俗諦者，但是假施設耳：然今勝義諦中有否世俗諦乎？若言無者六句，出過也。謂勝義中無世俗諦，則無所緣境，無所緣境故亦無能緣智，若然，則應唯一根本智，無後得智，言智有二者過矣。若言有者，則智應截然為二，言智唯一者又過矣。然以勝智證真如，實無有二，如是二諦不應言一；又不能說二，故問世尊：究竟是一是二，其事云何也。
佛言：大王！汝於過去龍光王佛法中，已問此義。我今無說，汝今無聽，無說無聽，是即名為一義二義。汝今諦聽，當為汝說。
此乃許說二諦也。汝於過去龍光王佛法中已問此義，而龍光王佛已為汝說此義。今復問我，我與彼佛無二無別，故彼說者即是我說，我說者亦即同彼，是以我今無須說，汝今亦無須聽也。彼佛有說，汝先已聽，此即有說有聽，即是二諦非一之義；我今無說，汝今無聽，即是二諦不二之義。然今汝復問我，汝應審諦而聽，仍當為汝說一二之義也。
爾時，世尊即說偈言：無相勝義諦，體非自他作，因緣如幻有，亦非自他作。法性本無性，勝義諦空如，諸有幻有法，三假集假有。無無諦實無，寂滅勝義空，諸法因緣有，有無義如是。有無本自二，譬如牛二角，照解見無二，二諦常不即。解心見無二，求二不可得，非謂二諦一，一亦不可得。於解常自一，於諦常自二，了達此一二，真入勝義諦。世諦幻化起，譬如虛空華，如影如毛輪，因緣故幻有。幻化見幻化，愚夫名幻諦，幻師見幻法，諦幻悉皆無。若了如是法，即解一二義，遍於一切法，應作如是觀。
此下先以頌說其義。第一頌，總標二諦不可思議。言無相勝義諦者，謂諸法離言自性一真法界，無相可以安立，故其體非我自作，非他之我所作，又非自他共作；作者，生起之義，勝義諦體本來如是。然世俗諦仗因托緣如幻而有，亦非從自生、他生、共生，故云亦非自他作也。此一頌明二諦自相，皆不可得。法性本無性一頌，明真無俗有也。真際法性，體性自相等於諸法，然亦無性可言，故曰本無性。唯佛菩薩以二空智，照此如如不動之法性，其如如法之自性亦空，此即勝義諦，此即一切法空所顯之常住真如也。世俗諦但由三假集合，始顯現三界、六趣、九有等無量諸有之名相，然如電、如泡、如云、如響，仗因托緣，皆幻化而有也。
無無諦實無一頌，明三性也。初句明遍計執性，次句顯圓成實性，三句彰依他起性，第四句正明二諦有無之義也。遍計所執之法，其性本無，因其本無，即能諦實了知其無，是即無無，是即無無諦，然此無無之諦，實亦無有，故曰無無諦實無也。有無義如是者：世俗諦依他幻有，故如是有，勝義諦智證本無，故如是無。有無本自二一頌，明一二義也。真無俗有，諦名既別，其義亦殊，故曰有無本自二。有者，成實──圓成實性、依他──依他起性之有；無者，遍計──遍計執性是無，解若有若無不即不離，如牛首之二角然，觀之二角對峙，而實皆曰牛角，倘能如實照了通解，即無有二。何以故？角雖有二，皆牛角故。真俗二諦，亦復如是，無有其二，何以故？同法性故。然不即一，何以故？名各別故，依幻有故，假施設故。解心見無二一頌，明若一若二皆不可得，不可分別也。若一若二，俱從妄想安立，倘證如如，能鑒達一心唯識，則無有二，以二之外別無一故，求一亦不可得。於解常自一一頌，明二諦是一是二也。智證如如，若俗若真，悉歸於一。若起大悲方便，施如實諦，以根本無分別智諦了是一，以後得智諦了是二，似此如實了達，即是證入於勝義諦也。世諦幻化起一頌，明世俗諦幻有也。謂一切有為諸法依幻化起，此即唯識所現之義。境唯識變，因緣幻有，故如虛空華，如隨形影；如光線輪，謂有光線之圓形為病目所見者，即毛輪也。幻化見幻化一頌，明諦幻皆無也。眾生本是幻化，所見諸法亦皆幻化。但愚癡之人，為無明障，迷幻為實，故名幻諦。若有勝智之諸佛菩薩，隨緣三界，了知三界諸有隨緣暫現，不惟不見其諦，亦復不見為幻。如演幻術之幻師，不但不認幻術為真實，乃并其幻相而亦了知為無，故曰諦幻悉皆無，明人法皆空也。
若了如是法一頌，結觀儀也。俗故相有二，真故相無二，真故即是一，俗故即是二，一假一切假，一真一切真。若凡若圣，若染若凈，若有為若無為，若有漏若無漏等一切法，無不如是。菩薩於此一切法中，應作如是觀，方為正觀，若他觀者，則為邪觀。
大王！菩薩摩訶薩住勝義諦，化諸有情，佛及有情，一而無二。何以故？有情菩提此二皆空。以有情空得置菩提空，以菩提空得置有情空。以一切法空空故空。何以故？般若無相，二諦皆空，謂從無明至一切智，無自相，無他相。於第一義，見無所見。若有修行亦不取著，若不修行亦不取著，非行非不行亦不取著，於一切法皆不取著。菩薩未成佛，以菩提為煩惱，菩薩成佛時，以煩惱為菩提。何以故？於第一義而無二故。諸佛如來與一切法，悉皆如故。
上來頌說已竟，今即直說其義。住勝義諦者，證第一義也，此為自利。化諸有情為利他。佛及有情，一而無二，釋有二義：一、依諸法平等性，明佛及有情一而無二。何以故？一體平等皆真實故，一如無二如故。二、依能觀勝智，明佛及有情一而無二。何以故？在真智中無高下故。諸趣眾生為有情識者，故曰有情。諸佛如來為有覺者，故曰菩提。如此一迷一覺，如何是一？蓋有情與佛，雖有迷覺之異，然就其所迷所覺觀之，皆是空如，故云一也。以有情空得置菩提空四句，顯無能化所化，二者相待假施設故。置者，建立之意。
以一切法空空故空，至於一切法皆不取著之十九句，明一切法空也。言空故空者，謂能所雙妄，我法俱遣，一切諸法畢竟空無也。以下更詳釋其義，二諦由般若故有，由般若故空，今般若無相，即是等於法性、真際，其由般若所顯之二諦，亦復是空。般若，明能照智空，二諦，明所照智空也。從無始眾生無明法以至成佛之覺法，皆無自他之相，無明即指俗諦，一切智即指勝義諦也。於第一義以下十句，專明無見無修之義，古云：雖見無有能見可見，雖修無有能修可修，雖念無有能念可念，雖取無有能取所取，雖行無有能行所行，如是通達，隨順真如，趨無上覺，斯無誤矣。菩薩未成佛四句，明染污之煩惱是空，清凈之菩提亦空也。古德云：煩惱即菩提，菩提即煩惱。蓋在染位，則覆障菩提，動為煩惱；若登凈位，則煩惱妄滅，即為菩提；染凈雖殊，性無所異。所以然者，就第一義言之：菩提煩惱俱不可得，無二體故。就相言之：若理若事，佛及眾生一切眾法，又一如無二如也。
波斯匿王白佛言：十方諸佛，一切菩薩，云何不離文字而行實相？
諸佛已依文字而得實相，菩薩正依文字而修實相，聞教得解，依解而行，由行而證于實相。故實相依于行，行依于解，解依于文字語言。若離文字則失其用，若著文字則違於實。今欲不離俗諦之文字而契於勝義諦之實相，其道當何如耶？
佛言：大王！文字者，謂契經、應頌、記別、諷誦、自說、緣起、譬喻、本事、本生、方廣、希有、論議。所有宣說音聲語言文字章句，一切皆如，無非實相；若取文字相者，即非實相。大王！修實相者，如文字修，實相即是諸佛智母，一切有情根本智母，此即名為一切智體。諸佛未成佛，與當佛為智母；諸佛已成佛，即為一切智；未得為性，已得為智。三乘般若，不生不滅，自性常住，一切有情，此為覺性。若菩薩不著文字，不離文字，無文字相，非無文字。能如是修，不見修相，是即名為修文字者，而能得於般若真性，是為般若波羅密多。
此佛答也。佛經文章體例，有十二分，古云十二分教是也。一、契經，謂契于真理時機之佛言也。又，長行文字──即長篇散文──直說道理者，謂之契經。二、應頌，亦名重頌，或四言、或五言、或七言者是也。三、記別，謂佛記定判別未來之事者是也。四、諷誦，凡孤起而說之偈皆是。五、自說，謂不由請問而說者。六、緣起，謂說各事各物之起緣也。七、譬喻，凡說喻言以化眾生者皆是。八、本事，謂佛自言其過去之事也。九、本生，記菩薩等過去之事也。十、方廣，方者，法也，謂佛所說甚深廣博之法，即大乘法也。十一、希有，謂佛說希有之事，現希有之相，為世間之所未見聞也。十二、論議，謂與外道等辯論討議事理也。此十二分教，皆由佛之聲音語言而記錄成為文字章句者，此文字章句，性空如如，皆是真實，當如斯了達文字即是實相，故修文字即是修行實相，若離文字別求實相，終不可通矣。何以故？言語聲音均由識變，由識變故即是唯識。然唯識之法，體空寂寥無非實相，故文字亦復體空寂寥無非實相。倘能即文字而達其實相，乃是即用而明其體，若即實相而明文字，亦即是就體而彰其用，故實相者無相無不相也。
修實相如文字修者，明修實相不離文字，修文字即是修實相。何以故？性無二故。由實相而生般若，故般若以實相為母，然佛菩薩即以一切有情為母。所言般若為根本智母者，此智即是初證真如法性之智；根本者，指真如言，真如為一切法根本，故證此根本者曰根本智。而智體即真如，故實相即為根本智體，為未成佛及當來必成佛一切有情成佛之母也。未得此智體者，名為佛性，顯在因地；已成佛者，名為一切智，明果位也。三乘般若五句，明出世三乘圣人，皆以般若而達實相。此般若之自性，本不生滅，其性常住，凡未成佛之有情，均以此為本覺覺性也。不著文字者，即文字而達于實相也。實相無相，以不著文字故無文字相，以不離文字故非無文字相。修般若者，當知此也。
大王！菩薩摩訶薩護佛果，護十地行，護化有情，為若此也。
此結文也。言護化有情者，既顯下文，亦即顯此是明世出世之平等法也。護佛果，護十地行，為明護出世法；護化有情，即下文之護世間也。
波斯匿王白佛言：真性是一，有情品類根行無量；法門為一？為無量耶？
諸法真性，在凡在圣，在染在凈，唯一不二，咸為如如，故云真性是一。有情品類根行無量二句，顯機眾也。品類無量者，謂有三乘菩薩及九有眾生之別；根無量者，謂各各有情各有根性，有或鈍或利，或上或中或下之別；行無量者，謂各各有情之行為，有或善或惡，或貪或瞋或癡之別。此一切有情之品類、根、行既有無量，而如來說法對治之法門，亦應隨機而有無量。然今世尊所說法門，皆明唯一無二之真性，我等未知如來應無量機而說無量法耶？抑依一真性而說一法耶？倘依真性，則不足以普被群機；若應眾機，似不能契一真實性，此義云何可通？
佛言：大王！法門非一，亦非無量。何以故？由諸有情色法心法，五取蘊相，我、人、知、見，種種根行品類無邊，法門隨根亦有無量。此諸法性，非相非無相而非無量。若菩薩隨諸有情見一見二，是即不見一二之義。了知一二非一非二，即勝義諦；取著一二若有若無，即世俗諦。
此下答問。初二句為總答，由諸有情下為別釋。自由諸有情句至亦有無量句，明隨機說法法門非一也。此諸法性三句，明教攝機，機歸教，教一故機亦無二，即法門非無量也。若菩薩隨諸有情見一見二三句，明不宜起見也。見一，則是著真性，若著真性即不見一。見二，即是見有情差別，若見有差別，即不能見其差別之義。了知一二非一非二，即如實證知是一非一、是二非二而不定執，故為見第一義諦。取著者，即是起見，見一為有為無，或見二是有是無，皆為世間眾生之見，故即世俗諦也。
是故法門，非一非二。
此總結。謂依世俗諦根機無量，故法門非一；依勝義諦真性無二，故法門亦非二也。
大王！一切諸佛說般若波羅密多，我今說般若波羅密多，無二無別。汝等大眾受持、讀誦、如說修行，即為受持諸佛之法。
此就能說之人以明法利。我及十方諸佛無二無別，故我說此法等于諸佛所說。汝等受此法，即是受持諸佛之法，若持此法諸佛加護，必易遠諸苦難也。
大王！此般若波羅密多，功德無量，若有恒河沙不可說諸佛，是一一佛教化無量不可說有情，是一一有情皆得成佛；是諸佛等，復教化無量不可說有情亦皆成佛；是諸佛等所說般若波羅密多，有無量不可說那庾多億偈，說不可盡；於諸偈中而取一偈分為千分，復於千分而說一分句義功德，尚無窮盡，何況如是無量句義所有功德。
此就所說之般若波羅密多以明法利。佛為能說之人，般若為所說法，佛既殊勝無有等者，故其所說亦無有等者。若過去、若未來、若現在，一切不可說諸佛，皆說此法，于此法不可說中，若取最少一分，受持讀誦，功德無量，況受持全經者耶？那庾多，亦譯那由多，即十京為姟之姟數也。
若有人能於此經中起一念凈信，是人即超百劫千劫百千萬劫生死苦難，何況書寫、受持、讀誦、為人解說所得功德，即與十方一切諸佛等無有異。當知此人，諸佛護念，不久當成阿耨多羅三藐三菩提。
此就信受此法者以明法利。若諸眾生于此佛法中生起信心，則可永超三界。不爾，則輪轉苦海，無有出期；出期者，即是成阿耨多羅三藐三菩提也。其余文字，如上文解。
說是法時，有十億人，得三空忍；百萬億人，得大空忍；無量菩薩，得住十地。
此就現證者以明法利。十億即百萬。三空忍，即能觀空、所觀空、空觀空、三忍。大空者，了達十方世界皆空也。得住十地，謂久遠發心之菩薩，聞此法後，即登初地以上各位，或進住十地也。余如上釋。
正宗分共六品，而此品以護國名者，蓋前三品為護出世間法，此品為護有情器世間國土也。先以義明其梗概：一、云：吾知十六諸國王等咸作是念：世尊大慈，普皆利樂，我等諸王云何護國？此正為護有情國土之意。又云：吾今先為諸菩薩摩訶薩說護佛果，護十地行。此意已許為說護有情國土也。二、以前已說三寶出世之法，使眾生未信者生信，已信者進修，以護出世行果，此難行之出世法尚能行之，況此世間法耶？故次說此品。又，此五趣雜居地為眾生同業所招，果欲除此惡報，必仗三寶之力；欲請三寶加持，必先啟信；欲啟信，必先敘三寶之不思議功德。上來諸品已敘其功德，已生其凈信，則對此同業所感苦報之挽回方法，正可於此品言之矣。
復次，凡夫世間，上迄無色，下及地獄，均有種種之連帶關系。吾人若持五戒，則不失人格而永生人中；若修十善，則可生欲界諸天，及由欲界之空居諸天進而至于色、無色界諸天；倘行十惡、五逆，則將墮生惡趣。由共持戒善故，則人天道之善眾增多，善類之勢力雄厚，足以制止人、畜、鬼神中之暴惡者而庇佑其善良者，是以人類國土及三界眾生一切皆安。由多行惡逆故，則人天道之善眾減少，而修羅、餓鬼、畜生諸惡趣眾生之勢力增長，乃至與天斗爭，對人為厲，起諸災禍，是以人類國土及三界眾生皆不得安。天人五趣交感之關系如此，故若能令人類眾生多行戒善，則護人世，即所以護三界也。
爾時，世尊告波斯匿王等諸大國王：諦聽！諦聽！我為汝等說護國法。一切國土若欲亂時，有諸災難，賊來破壞。汝等諸王，應當受持讀誦此般若波羅密多，嚴飾道場，置百佛像，百菩薩像，百師子座，請百法師解說此經，於諸座前然種種燈，燒種種香，散諸雜華，廣大供養衣服、臥具、飲食、湯藥、房舍、床座一切供事。每日二時講讀此經，若王、大臣、比丘、比丘尼、優婆塞、優婆夷，聽受讀誦，如法修行，災難即滅。
欲求人道安寧之法，必具一種方法，此即示以軌儀也。十六大王前念云何護國，佛欲滿諸王之愿，故今命其審諦而聽斯法。蓋護國者，護其免于災患也。災患潛伏，尚未顯著，故曰欲亂；此乃國家未亂將亂之時，一切天災人難漸將發出，由此之故，遂生破壞國家之賊。所言賊者，非僅盜匪之類而已，蓋一切足以擾亂吉祥破壞善業者，皆名曰賊。凡諸行為及諸學說，對于道德，對于教育，對于公安，皆有擾亂摧殘之力，俾趣下劣之道，因以失眾生命者皆是也。倘遇此現象，汝等諸國應急廣集法師，率眾講習行持此般若波羅密多之五忍正法，使舉國多數之眾，群生正信，則邪說自熄，亂萌自泯矣。以此般若法，能發生世出世功德，為一切佛功德之母，至能發生世間善法，則不過其緒余耳；此為修習般若佛法以護世間國土之理也。嚴飾道場，置百佛像，百菩薩像者，請加持也。於諸座前五句，明供養佛菩薩也。衣服臥具四句，明供養法師也。每日二時六句，明舉國上下群眾修行之法也。如法修行災難即滅，此明修法之果。如法者，依前說之軌儀也。
大王！諸國土中有無量鬼神，一一復有無量眷屬，若聞是經護汝國土。若國欲亂，鬼神先亂，鬼神亂故即萬人亂，當有賊起，百姓喪亡。國王、太子、王子、百官，互相是非。天地變怪，日月眾星失時失度，大火、大水及大風等，是諸難起，皆應受持講讀般若波羅密多。若於是經受持讀誦，一切所求：官位、富饒、男女、慧解，行隨來意。人天果報，皆得滿足。疾疫厄難，即得除愈。杻械枷鎖檢系其身，皆得解脫。破四重戒，作五逆罪，及毀諸戒無量過咎，悉得消滅。
與人類有密切關系者至眾，而以鬼神為尤甚，如欲界四王天所統攝之鬼神，有八部之多，八部亦各有無量眷屬。此諸鬼神，常行人間。然此等眾，亦有善惡之分，善者，聞誦此經則擁護國土，增其威力；惡者，皆退。若人類邪行日滋，則惡鬼神勢力增長，敢為擾亂，善神失威莫能制止，故曰：若國欲亂，鬼神先亂。至鬼神為亂，則人民之喪亡隨至矣。國中君民以善德闕失故，于是軍政長官及一切臣庶等，互相是非，互相爭斗，此有情世間之亂也。天人五趣之眾生，既紛為擾亂，于是其所依止之器世間，天地、月日、星辰等之秩序，亦大變亂矣。天地變怪者，天象錯亂，地出怪異，四大分崩，日月失度等是也。當此災難迭起之時，若國內軍民長官，能依前軌儀而率群眾修此般若佛法以共相懺悔，由此，群眾心向戒善故，互尊正法故，感佛力之加被，來吉神之擁護，于是一切所求皆得滿足，一切苦痛皆得除脫，一切過咎皆得消滅。此乃因果之正義，感應之常理，非同迷信，亦非可幸獲也。滿足一切所求者，如欲假官位以治民，欲假富饒以布施，欲得慧解以悟道，欲得善果以免苦是也。除脫一切苦痛者，和氣致祥，災厲潛消，即疫難除愈之義。社會苦惱，以慧觀而解脫。犯法希少，致牢獄之空虛，皆械鎖系身得脫之義，消滅一切過咎者，罪從心生，心若懺除誓不更作，則罪即漸滅。凡此數者，皆舍般若法門不能護也。
大王！往昔過去釋提桓因，為頂生王領四軍眾，來上天宮欲滅帝釋，時彼天王即依過去諸佛教法，敷百高座，請百法師，講讀般若波羅密多經，頂生即退，天眾安樂。
此下第三引證故事，證明此護國法是可以做到之事，非理想空談也。故執政權者，誠能敬禮于佛，依佛教行，則必可潛移默化，漸致國與民於安樂之道也。釋，能也，提桓，天也，因，帝也，釋提桓因，合言之曰：能天帝。統領三十二天眾，其所居天，曰忉利天──即三十三天之義，亦稱忉利天主，亦倒稱為帝釋。凡人類鬼神等眾，為四天王所統轄，而此四天王，復為釋提桓因所統轄。今世之宗教，有求生天國，奉事天主者，皆是此天，故此天與吾人類有密切之關系；然以佛法釋之，此忉利天之福，勝于人類而已，其勝過此天之天，尚有無量，故此天非為希有之處也。頂生王者，為過去轉輪王之一，金輪王也，其後亦作釋提桓因，即帝釋。然當其為頂生王時，恃其金輪七寶，飛行無礙之力，曾以象軍、車軍、馬軍、步軍之眾，乘輪升天，欲戰勝帝釋而奪其位。此事因緣，見涅盤經及賢愚經等品。然帝釋當時，不愿以天眾威力與之抗拒，而以大悲心，依佛教化──過去佛，非釋迦佛──即設護國般若道場，而卒感頂生王自退者也。
大王！昔天羅國王，有一太子，名曰斑足。登王位時，有外道師名為善施，與王灌頂，乃令斑足取千王頭，以祀塚間摩訶迦羅大黑天神。自登王位，已得九百九十九王，唯少一王，北行萬里，乃得一王名曰普明，其普明王，白斑足言：愿聽一日，禮敬三寶，飯食沙門。斑足聞已，即便許之。其王乃依過去諸佛所說教法，敷百高座，請百法師，一日二時講說般若波羅密多八千億偈。時有眾中第一法師，為普明王而說偈言：劫火洞然，大千俱壞，須彌巨海，磨滅無余。梵釋天龍，諸有情等，尚皆殄滅，何況此身。生老病死，憂悲苦惱，怨親逼迫，能與愿違。愛欲結使，自作瘡疣，三界無安，國有何樂？有為不實，從因緣起，盛衰電轉，蹔有即無。諸界趣生，隨業緣現，如影如響，一切皆空。識由業漂，乘四大起，無明愛縛，我、我所生。識隨業遷，身即無主，應知國土，幻化亦然。
爾時，法師說此偈已，時普明王聞法悟解，證空三昧。王諸眷屬，得法眼空。其王即便詣天羅國諸王眾中而作是言：仁等今者就命時到，悉應誦持過去諸佛所說般若波羅密多偈。諸王聞已，亦皆悟解，得空三昧，各各誦持。時斑足王問諸王言：仁等今者皆誦何法？爾時，普明王即以上偈答斑足王。王聞是法，亦證空定，歡喜踴躍告諸王言：我為外道邪師所誤，非汝等咎，汝各還國，當請法師解說般若波羅密多。時斑足王以國付弟，出家為道，得無生法忍。
此斑足王事，亦釋迦佛以前之事也。心外求道，謂之外道；外道師者，非佛法之師也。灌頂，謂于太子登王位時，取四海水灌其頂，意取統攝四海之義，即行加冕禮之儀式也。摩訶此云大，迦羅此云黑天，大黑天神為他化自在天神之所變現，而在人間則祀為戰勝之神，此邪神之擾亂世間者。斑足欲統一諸國，依邪教師之命，生致千王，同來國中，取其頭以祀此天，最後乃往致普明王。王曰普明，顯其德也。普明愿少遲一日之行，即依過去諸佛所說護國法，設般若道場講說八千億偈之大部般若經，卒令斑足感化，解自身及千王之厄，此又般若護國之一證也。
八頌共分四段：初二頌明諸行無常觀，次二頌明諸受唯苦觀，次二頌明諸有皆空觀，次二頌明諸法無我觀。劫火洞然一頌，明器世間無常也。劫火，為風水火三大災劫之一。大千，即三千大千世界之省文。須彌，此云妙高山。梵釋天龍一偈，明情世間無常也。梵，謂大梵王，初禪王也。釋，謂天帝釋，忉利天王也。天，謂諸天。龍，謂眾龍王。諸有情等，指三界余眾生等。此梵釋天龍等形偉壽長，遇時劫到，尚壞滅無余，況此人類之假身耶？
生老病死二頌，明諸受皆苦也。初一頌出諸苦之自性：生老病死者，四苦也；憂悲苦惱，為求不得苦，以所求不遂而生憂悲苦惱也；怨者，為我所怨恨而不欲見之人，乃為冤業所逼迫而使相遇，此為怨憎會苦：親者，為我所欲常與聚會之人，乃為無常逼迫而多離散，此為愛別離苦。能與愿違者，謂此眾苦，于自所愿相違。一切眾生，孰不求樂欲善？第以無明所惑，妄生執著，生此眾苦，逼違自愿。愛欲結使一頌，明諸苦之因果，迷五蘊法而執為我，由我而生我愛，由愛而生貪欲，由此而生煩惱諸結使，遂為眾苦之聚。然此由誰所造？乃由自己所造，如喻可知。三界眾生，有漏逼迫，安寧不常，悉皆如此，今有此國何可樂耶？有為不實二頌，明諸有皆空也。有為者，生滅法也。諸生滅法，由眾多之因眾多之緣以生，無有自性，故曰不實。然此眾因緣，亦仍由因緣生，乃宗教家謬執上帝為萬有主，或謬執物質積成萬有。殊不知上帝與物質，微論其體空無，即有，亦是如電如露，剎那生滅，幻不可得，故因幻作幻，徹底均幻也。觀此則三界、六趣、四生等，悉是隨業隨緣而幻現，既隨業緣則無自性，無自性故悉皆空無也。
識由業漂二頌，明諸法無我也。識者，初剎那識，即第八阿賴耶識，乃眾生之總報體，此總報體所含染凈諸種子，遇緣起現而造業，而此識又隨業所漂，或善趣惡趣，如無舵船然。乘四大起者，謂此識依四大假體而轉，乃由無始無明起於愛縛，而生我我所執，令此作主翁之本識，尚為業漂及無明縛，當知是幻非實，彼身與國土三界，更可知矣。
上八頌明以摩訶般若之智，照了一切皆空，所謂根本解決，令悉隨般若之妙智也。雖轉娑婆為極樂，易地獄為天國，奚不可乎？以下長行文，自爾時法師至出家為道得無生忍一節，顯般若之法利也。證空三昧者，明普明所證，為一切法空之妙定，由住此定，方可隨往天羅國，施其身教以化彼眾生也。就命時到，謂命臨終之時已至，其後諸王及斑足王均各悟解，固皆普明王之力，而普明王之悟解，實由般若妙智之所熏也。其余文句，如文自知。
大王！過去復有五千國王，常誦此經，現生獲報。
現生獲報，謂當持誦此經時，獲消災免難諸報。昔唐不空法師，曾修此護國法，卒感四天王現身，驚散敵兵，邊境獲免于難，故唐敕各寺，悉于寺之前殿供養四天王像，實起于此也。
汝等十六諸大國王，修護國法，應當如是受持讀誦解說此經。若未來世諸國王等，為欲護國護自身者，亦應如是受持讀誦解說此經。
護國之法，已為汝等宣說，愿汝等諸王及未來世末法時代諸國王等，悉依我說，修此護國法門。如是受持者，指上文護國儀軌而言。
說是法時，無量人眾得不退轉，阿修羅等得生天上，無量無數欲色諸天，得無生忍。
人眾指人類言。不退轉者，謂聞法解發菩提心，只有增進，永無退化也。阿修羅等得生天上者，謂阿修羅無天德不能生天，今聞此法益以後，息惡行善，即具天德而生天也。等者，等取八部眾也。其欲界、色界諸天眾，亦得無生法忍者，謂於無生法性已印證認可也。
思為心之作用，議為言之作用，云不思議者，謂心與言之作用至此斷絕也。佛果最究竟不思議之妙境，等覺菩薩所不能知，佛唯與佛乃能知之，佛雖知之而無能知所知；此等作用，微妙秘奧，非思議所及，此為本品之不可思議也。又，不可思議者，乃心佛眾生之平等法身，非言語尋思所可詮表也；一切眾生動止語默之境界，及虛空、三世、四時行、百物生、一切等法，實無一非不可思議之境，與諸佛之神通變化等實相實皆無二無別；但眾生依遍計執性，而執著於自身之境界，遂為所障而末由見佛之境界耳。是品表在會大眾，以佛知見加持之力，獲睹不思議之境，承佛威神力故，非佛特為變現是事也。
爾時，十六國王及諸大眾，聞佛說此般若波羅密多甚深句義，歡喜踴躍，散百萬億眾寶蓮華，於虛空中成寶華座，十方諸佛、無量大眾共坐此座，說般若波羅密多。是諸大眾，持十千金蓮華，散釋迦牟尼佛上，合成華輪，蓋諸大眾。復散八萬四千芬陀利華，於虛空中成白云臺，臺中光明王佛與十方諸佛無量大眾，演說般若波羅密多。是諸大眾，持曼陀羅華，散釋迦牟尼佛，及諸眾會。復散曼殊沙華，於虛空中，變作金剛寶城，城中師子奮迅王佛共十方諸佛大菩薩眾，演說勝義般若波羅密多。復散無量天諸妙華，於虛空中成寶云蓋，遍覆三千大千世界，是華蓋中，雨恒河沙華，從空而下。
此示行果。行果者，謂從初發心以至圓滿之各種妙果也。此段約分五節：爾時十六國王及諸大眾，至成寶華座一節，明由十信入十住也。歡喜者，心喜；踴躍者，身喜，皆法喜也。即此法喜心中，具足十信，故表之以眾寶蓮華，蓮以表凈信，華以表善根。於虛空中成寶華座者，表此菩薩得解法空，由法空忍得入初住也。
十方諸佛至蓋諸大眾一節，明由十住起十行也。共坐寶座說般若法，表于十住位修行十波羅密也。持十千金蓮華散佛，表入于十行，回向佛果也。合成華輪，蓋諸大眾，表依般若化人，出于大眾之上也。
復散八萬四千芬陀利華至及諸眾會十句，明由十行入十回向也。芬陀利華，此云白蓮花。八萬四千者，謂具八萬四千波羅密之清凈功德也。由白華而成白云臺，蓮華之形如云聚成臺也，表能修回俗向真之行，回一切差別相而入于實相，皆白色之義也。臺中光明王佛，為眾演說般若，及眾散曼陀羅華，供佛與大眾，表不失大悲心，回向眾生，超入果位，由是增進而漸入于十地也。
復散曼殊沙華六句，明由十回向入十地也。曼殊沙華，此云柔軟，表離我法二執所起之根本無分別智也。金剛寶城，表初地以上菩薩所證之實相。師子奮迅王佛者，表初地上菩薩，以無分別智為前導，由是得以上求下化，踴躍精進也。大菩薩眾者，表非初發心之菩薩，故所說般若亦是勝義般若也。
復散無量天諸妙華至從空而下一節，明十地菩薩圓滿而轉進佛地也。妙華者，非言說心思之可形容，表此菩薩所證境界，非思議可及，故以不可名之相表之。成寶云蓋遍覆三千大千世界者，顯如來華蓋雨華。從空而下，表毗盧遮那佛，回果向因，常轉法輪，雨大法雨，普利三界。經云：愿力周沙界，恒轉無上輪。正斯義也。此上所表各地位之行果，雖華嚴八十一卷之所述，亦不外於此矣。
時波斯匿王及諸大眾，見是事已，嘆未曾有，合掌向佛，而作是言：愿過去現在未來諸佛，常說般若波羅密多，愿諸眾生常得見聞，如我今日等無有異。佛言：大王！如汝所說。此般若波羅密多，是諸佛母，諸菩薩母，不共功德神通生處，諸佛同說，能多利益，是故汝等常應受持。
此王及大眾，異口同音，共贊希有，共發大愿也。是事，指上來如來所現神變境界不可思議，故贊為未曾有。其發愿也，愿三世諸佛常說此法，愿諸眾生常聞此法，說者聽者，與今無異。發愿已，佛即印言，如汝所說。何以故？以般若為諸佛之母，發生諸佛不共功德神通之處，又為菩薩之母，發生菩薩功德神通之處。所云不共者，其類有二：一、大乘不共，謂大乘所有之功德等，非與二乘相共。二、佛不共，謂佛所有之十八不共法等。非菩薩等之所具也。般若具此功德，故諸佛同說，利益無也，汝等大眾及未來眾生，應當奉持者也。
爾時，世尊為諸大眾，現不可思議神通變化，一華入無量華，無量華入一華；一佛土入無量佛土，無量佛土入一佛土；一塵剎土入無量塵剎土，無量塵剎土入一塵剎土。無量大海入一毛孔，無量須彌入芥子中；一佛身入無量眾生身，無量眾生身入一佛身。大復現小，小復現大，凈復現穢，穢復現凈。佛身不可思議，眾生身不可思議，乃至世界不可思議。
此佛現神變不可思議也。不思議義，如上解。一華入無量華六句，顯一多無礙也。一華入無量華者，謂無量華中悉有此一華也。無量華入一華者，謂每一華中各具此無量華也。斯等境義，非世俗智所可分別思測，故不可以人類數學之理數衡之也。推至佛土塵剎土，相融無礙，亦復如是。無量大海入一毛孔二句，顯大小無礙也。此無量大海入毛孔中，毛孔未見其大，大海亦未見其小。須彌入于芥子，亦復如是。一佛身入無量眾生身二句，顯圣凡無礙也。大復現小四句，顯身土之勝劣無礙也。佛身不可思議三句，結成一切不可思議也。佛身，攝出世間正報；眾生身，攝世間正報。世界，攝凈穢二種土。諸佛之身，遍眾生身，諸眾生身，遍諸佛身，體互相遍。又，無論凈穢，土互相容，如是一切，皆不可思議也。
當佛現此神變之時，十千女人現轉女身得神通三昧；無量天人得無生法忍；無量阿修羅等成菩薩道；恒河沙菩薩現身成佛。
所現神變不可思議，故所得法利亦不可思議。約分為四：一者、轉女形為男形；二者、諸天證無生忍；三者、阿修羅等成菩薩道；四者、諸大菩薩，即身成佛。斯種境界，非證正遍知者不得了知。彼法會大眾，承佛威神加持，故得親見此境。吾人今者為俗智所障，不得親覩，然豈可目為虛無耶？
奉者，信受之義，持者，行持之義。前文、、及，為彰護境；一品，為彰護果；此一品，乃修護行也。余種經論，通曰境行果，此經獨曰境果行者，是乃如來說法方便。謂由境明果，明果故求證，求證故修行，是故欲證此果，必修此行。既於此法明了，即當奉受行持，故名。
爾時，波斯匿王覩佛神變，見千華臺上遍照如來，千華葉上千化身佛，千華葉中無量諸佛，各說般若波羅密多。白佛言：世尊！如是無量般若波羅密多，不可識識，不可智知，云何諸善男子於此經中明了覺解，為人演說？
覩佛神變，承上品而言也。見千華臺上遍照如來者，波斯匿王蒙佛加持，見充滿華藏界之毗盧遮那佛也。梵云毗盧遮那，此曰遍照，亦曰大日，亦曰一切種種光明遍照如來，意謂此佛即以遍照沙界之大光明為體也，古解為法身佛；梵云盧舍那，古解報身佛；其實盧舍那與毗盧遮那，不過譯音稍異，其義一也。同此法會，凡夫所見，則為丈六金身之應化身佛，而二地以上菩薩所見，則為蓮華藏之毗盧遮那也。言千華者，一華一世界，一華即一佛之大千化土故。千華葉上千化身佛者，一華復有千葉，一葉一小世界，即各有一大化佛，乃勝應身佛也。千華葉中無量諸佛者，即有如示現本娑婆世界之小化佛，其數無量，乃劣應身佛也。如是諸佛，各說般若妙法，等於釋迦，無有差異。白佛言以下，正申問也。不可識識者，不可以凡夫外道之情識識之也。不可智知者，不可以二乘、等覺等菩薩之智測知也。既如是不可思議，諸修菩薩行之善男子，云何明了覺解以親證此法而得自利，及為人演說而利他耶？
佛言：大王！汝今諦聽！從初習忍至金剛定，如法修行十三觀門，皆為法師依持建立。汝等大眾，應當如佛而供養之，百千萬億天妙香華而以奉上。
此總標也。初習忍者，即初發心之習種性位，為下伏忍位。金剛定、等覺位，為下寂滅忍位。從初發心之習忍至于金剛道之等覺，其中如法修行，次第淺深有十三觀門。觀者，表行；忍者，表果。言觀門者，就因言也。門有開閉二義，由十三觀開通達十三忍故，由十三觀閉塞十三病故。是十三位修行者皆曰法師，此十三位法師，悉依此十三觀門而建立自利利他之行果也。余文易知。
善男子！其法師者，習種性菩薩，若比丘、比丘尼、優婆塞、優婆夷修十住行；見佛法僧，發菩提心；於諸眾生，利樂悲憫；自觀己身六界諸根，一切無常、苦、空、無我；了知業行，生死涅盤；能利自他，饒益安樂；聞贊佛毀佛，心定不動；聞有佛無佛，心定不退；三業無失，起六和敬；方便善巧，調伏眾生；勤學十智，神通化利；下品修習八萬四千波羅密多。善男子！習忍以前，經十千劫行十善行，有退有進，譬如輕毛隨風東西。若至忍位，入正定聚，不作五逆，不謗正法，知我法相悉皆空故。住解脫位，有一阿僧只劫修習此忍，能起勝行。
此三賢位中習種性菩薩，乃十三法師中第一法師，即伏忍位中之下伏忍也。若比丘比丘尼二句，舉其類也。菩薩雖不限形類，而以德化人令法久住者，實不外此四眾。修十住行者，總顯所修行也。見佛法僧二句，明初發心住。於諸眾生二句，明第二治地住。自觀己身三句，明第三修行住。了知業行一句，明第四生貴住。能利自他二句，明第五具足方便住。聞贊佛毀佛二句，明第六正心住。聞有佛無佛二句，明第七不退住。三業無失二句，明第八童真住。方便善巧二句，明第九法王子住。勤學十智二句，明第十灌頂住。十智，如已釋。其余文義，如所明，故不重述。下品修習八萬四千波羅密多，總明對治行也，下品者，初位也。
善男子習忍以前七句，明此忍位以前所修之行也。十千劫者，即一萬劫，在此一萬劫中，行身三、口四、意三之十善道，修此行時，遇順緣即進，遇逆緣即退，所謂不得正定，無有堅信，有如輕毛隨風東西。輕毛者，喻修行者之信心。風者，喻無明業風，及逆順眾緣也。若至忍位等十句，明入初住也。忍位，明下伏忍位。決定曰定，聚者類也。若已住大乘正法決定之種類中，不復退墮於小乘、凡外，故曰入正定聚。五逆者：殺父、殺母、殺阿羅漢、出佛身血、破和合僧。既入正定聚以後，則更不造逆，更不謗正法，明已具正見也。知我相空，知法相空，明已證我法二空也。住解脫位者，住於解脫生死之位也。一阿僧只劫，顯修行經過之時間，言依此忍起修，則能生起超越凡夫之殊勝行也。
復次，性種性菩薩，住無分別，修十慧觀：舍財命故，持凈戒故，心謙下故，利自他故，生死無亂故，無相甚深故，達有如幻故，不求果報故，得無礙解故，念念示現佛神力故。對治四倒、三不善根、三世惑業──十顛倒故，我人知見念念虛偽，了達名假、受假、法假皆不可得，無自他相，住真實觀。中品修習八萬四千波羅密多，於二阿僧只劫行諸勝行，得堅忍位。
此明三賢位中性種性菩薩修十行位也，即中伏忍位。十住猶建屋之有基，十行猶由基而起造也。性種性之名，如前已釋。住無分別觀，即般若觀，顯總相也。謂此十行，悉依無分別般若而住。修十慧觀，顯別相也。一、修歡喜行，財命，謂財物生命；舍者，舍施，即第一修布施波羅密多也。二、修饒益行，護持凈戒，能利自他，即第二修尸羅波羅密多也。三、修無違逆行，攝心謙下，忍順無瞋，能治自他恚恨，即第三修忍辱波羅密多也。四、修無屈撓行，勤修勝行，利益自他，心無屈撓，即第四修精進波羅密多也。五、修無癡亂行，於世間中，死此生彼、入住出胎皆無癡亂，即第五修禪定波羅密多也。六、修善現行，諸法實相無相，甚深觀念，照理現前，即第六修般若波羅密多也。七、修無著行，達諸有為如幻不實，善修勝行，不滯空有，即第七修方便波羅密多也。八、修難得行，自修勝行，不求果報，不自希果，不求彼報，即第八修愿波羅密多也。九、修善法行，善觀根器，以法化人，得法、義、詞、辯四無礙解，即第九修力波羅密多也。十、修真實行，言行相應，所作誠諦，於念念中，如說能行，如行能說，隨本誓愿皆得究竟，故曰念念示現佛神力，即第十修智波羅密多也。斯十種行，悉依無分別智而行，謂依摩訶般若修行布施，乃至依摩訶般若修行智波羅密多也。
對治四倒等六句，明所修對治也。四倒、三不善報，三世惑業、十顛倒等名義如前已釋。我人知見念念虛偽者，明我空也。了達名假、受假、法假皆不可得者，明法空也。由此人法俱空，有無雙非，故無自他之相，亦無彼此之別，而恒住于無分別真實觀中也。中品修八萬四千波羅密多者，總明所修對治行。言中品者，較前為勝，較後為劣，故曰中也。於二阿僧只劫等三句，明出此位而進前也。二阿僧只劫，有二種義：一、謂第二阿僧只劫。二、謂倍前經兩阿僧只劫也。以經二阿僧只劫故，所修之行亦加勝也。下經劫文，皆同此釋。得堅忍位者，顯出此而得入後位也。
復次，道種性菩薩住堅忍中，觀諸法性得無生滅：四無量心，能破諸闇；常見諸佛，廣興供養；常學諸佛，住回向心；所修善根，皆如實際；能於三昧，廣作佛事；現種種身，行四攝法；住無分別，化利眾生；智慧明了，甚深觀察；一切行愿，普皆修習；能為法師，調御有情。善觀五蘊、三界、二諦，無自他相，得如實性。雖常修勝義而受生三界，何以故？業習果報未壞盡故，於人天中順道生故。上品修習八萬四千波羅密多，於三阿僧只劫，修二利行，廣大饒益，得善調伏諸三摩地，住勝觀察，修出離行，能證平等圣人地故。
此三賢位中道種性菩薩修十回向位也，即上伏忍位。梵網經謂十回向為十金剛，故曰：住堅忍中，觀諸法真實性，了達無生無滅，就俗而達真也。四無量心二句，顯救諸眾生，破其無明業闇，即第一救護眾生而離眾生相回向也。常見諸佛二句，親近諸佛，修諸善根，即第二不壞回向也。常學諸佛二句，如佛所回向而回向，即第三等一切諸佛回向也。所修善根二句，回事向理，回俗向真，即第四至一切處回向也。能於三昧二句，回諸散亂，向諸寂滅，由此三昧作諸清凈功德佛事，即第五無盡功德藏回向也。現種種身二句，回諸貪慳，向眾布施，謂以身命財救度眾生，即第六一切平等回向也。住無分別二句，回諸愚癡，向妙智慧，由此慧目，廣利有情，由此成其方便無分別智波羅密多，即第七隨順一切眾生回向也。智慧明了二句，明雙照二諦，得無分別妙智，若所觀，若能觀，皆不分別計度，而達其真實如義，即第八明真實相回向也。一切行愿二句，前觀二諦無異無別，則是無相可見，以無相故亦無一切愿求，以無愿故則亦無一切所行，因無一切所行所愿，故無上菩提皆得普修，此即第九無縛解脫回向也。能為法師二句，善演般若，得無礙解，能調御從生煩惱，即第十等法界回向也。此十回向，總其大綱，則惟有三：一、回俗向真，即回俗事而向於真理。二、回因向果，即回一切因行，而向于佛果。三、回自向他，即回自修之功果，而向于一切眾生。皆無所住而修一切行，皆為波羅密行。世界眾生，若具此十心，雖有微細功德，亦為菩提資糧。否則，雖有廣大功德，不過得一人天福報而已。
善觀五蘊、三界、二諦無自他相，得如實性者，顯對治也。善觀五蘊，得五解脫，善觀三界，得三三昧，善觀二諦，得無常無生忍，以斯念念觀察，無自他相，得契真如法性。雖常修勝義至順道生故七句，謂雖然常住無分別勝義觀中，而恒愿受生三界，教他有情，以其受生異熟報體之業習未解脫故。然受生三界，唯在人天二道之中，不生余趣也。上品修習八萬四千波羅密多者，總顯所修對治行。上品者，對前二位言，為三賢之上也。於三阿僧只劫等三句，明此位圓滿也。三阿僧只劫，如上已釋。
得善調伏等四句，明出此位進入初地相也。善調伏者，即是三賢位中一切掉舉煩惱悉皆調伏，與定相應，而能起勝觀照，修出凡入圣之行也。此中言出凡者，以三賢所有善心，是第六意識智觀，而第七末那尚未轉，以末那未轉故，六識上任有何種善法仍屬有漏，故不名圣。及出此十回向而將入初地，即平等性智現前，一切善行皆是無漏，方入圣位，故曰：能證平等──即平等性智──圣人地也。
復次，歡喜地菩薩摩訶薩，超愚夫地，生如來家，住平等忍。初無相智照勝義諦，一相平等，非相無相，斷諸無明，滅三界貪，未來無量生死永不生故。大悲為首，住起諸大愿，於方便智，念念修習無量勝行；非證非不證，一切遍學故；非住非不住，向一切智故；行於生死，魔不動故；離我我所，無怖畏故；無自他相，常化眾生故；自在愿力，生諸凈土故。善男子！此初覺智，非如非智，非有非無，無有二相。方便妙用，非倒非住，非動非靜，二利自在，如水與波，非一非異；智起諸波羅密多，亦非一異。於四阿僧只劫，滿足修習百萬行愿。此地菩薩，無三界業習，更不造新，由隨智力以愿生故。念念常行檀波羅密多，布施、愛語、利行、同事，廣大清凈，善能安住，饒益眾生。
此明十地中初地之相，即信忍中之下信忍，十三法師中之第四法師也。全文依入住出三種，分為三段：
超愚夫地至永不生故之一段，明入地相也。愚夫謂小乘及凡夫，以無明故。初地得法空智，故超凡小。生如來家者，謂入佛法界，即已證真如法性平等之理也。平等忍者，即下信忍，或謂由無分別智，忍可諸法平等性也。初無相智四句，明能證之智所證之相。無相智，即無分別智。非相者，無所證之相。非無相者，非無能證之妙智也。斷諸無明四句，明入地時所斷障也。言諸無明者，指分別所起之二障，此諸障品皆無明故。滅三界貪者，謂證初地，即修布施波羅密多，三界之貪皆斷滅故。證此地者，斷眾煩惱，舍阿賴耶識，不受後有生死，故未來無量生死永不生也。
大悲為首至亦非一異之一段，明住地相也。大悲為首四句，明修悲智也；萬行無量，括之曰大悲，經云大悲心為根本是也。起諸大愿者，指愿求菩提，經云菩提心為因是也。於方便智者，即經云方便為究竟是也。以此三者，上求下化，悉得圓滿，然必念念修習，方可起無量勝行也。非證非不證二句，明所證真如，此地菩薩所證真如，為遍行真如，故所修所學亦是遍也。證者，指證諸法實性言。此性非證非不證者，以二智同證故，真俗不二故，一切遍學故。次言非住者，以念念前進；言非不住者，以前進不舍前所修故，由之趣向一切智故。行於生死二句，明利生不為煩惱、蘊、死及天魔之四魔所惑也。離我我所二句，明離五種怖畏，由于無我我所也。無自他相二句，明化眾生不著能化所化也。自在愿力二句，明隨所愿生佛土也。此地菩薩，具百法明門，見百佛身，故其自在自由之愿，即是常在此百佛國土中化諸眾生，修諸妙行也。善男子等十三句，明根本後得二智，非一非二也。初覺智，謂初地初證真如法性之智，即根本智也。非如者，無所證真如之境相；非智者，謂此根本智，亦無能證之智相也；此即境智俱空，能所雙泯，如鏡之光，顯鏡之明。無二相可得，故皆不可言有言無也，若無有無能所二相，則方便妙用，常得自在矣。非倒者，非同凡夫之顛倒。非住者，非如小乘之自利。非動者，以所證為無去無來之如如相。非靜者，以俱二利妙用，念念上求下化也。以二利自在故，二智不一不二，如水與波，非一非異。水喻根本智，顯自利自在，波喻後得智，顯利他自在。故由親證諸法實性根本智，起諸方便後得智，以後得智，上求佛果，下化群生，至于究竟彼岸。此謂智起波羅密多，然與根本智，亦無一異之可言也。
於四阿僧只劫至饒益眾生之一段，明圓滿初地，進於二地，即出地相也。滿足百萬行愿者，明在此地中，修百法明門，圓足百萬行愿，將出此地而前進也。無三界業習更不新造者，謂無分別智常現在前，所有三界無明業習漸漸而斷，無有新造也。然菩薩三界受生者，乃大悲再來，不為所惑者也。在此四阿僧只劫中，雖萬行均進，而以布施等四攝法為重，故念念行檀波羅密多，廣得清凈攝受饒益眾生也。
復次，離垢地菩薩摩訶薩，四無量心，最勝寂滅，斷瞋等習。修一切行，所謂遠離殺害，不與不取，心無染欲，得真實語，得和合語，得柔軟語，得調伏語，常行舍心，常起慈心，住正真心。寂靜純善，離破戒垢，行大慈觀，念念現前。於五阿僧只劫，具足清凈戒波羅密多，志意勇猛，永離諸染。
此明二地之相，即信忍中之中信忍，又十三法師中之第五法師也。于中有三：一、入地相，二、住地相，三、出地相。
四無量心至斷瞋等習一段，明入地之相。此菩薩修尸羅波羅密多故，其持戒凈，身心寂滅。最勝寂滅者，所證真如也。斷瞋等習者，斷瞋細習，顯入地之所斷也。修一切行至念念現前一段，明住地之相。一切行者，即十善行。遠離殺害，謂殺機殺緣都斷，即究竟不殺也。不與不取，謂福德滿足，自無需求，即究竟不盜也。心無染欲，即究竟不淫也。得真實語，真無妄語也。得和合語，真不兩舌也。得柔軟語，真不惡口也。得調伏語，真不綺語也。常行舍心，真無貪也。常起慈心，真無瞋也。住正直心，真無癡也。寂靜純善四句，贊住地究竟離過之相，如文可知。於五阿僧只劫至永離諸染一段，明出地之相。五阿僧只劫者，於上劫數加一是也。志意勇猛，謂菩薩志意之本，為除惡歸善，由根生力，將出前位而更進，故發勇猛也。
復次，發光地菩薩摩訶薩，住無分別，滅無明闇。於無相忍而得三明，悉知三世無來無去。依四靜慮四無色定，無分別智，次第隨順。具足勝定，得五神通：現身大小，隱顯自在；天眼清凈，悉見諸趣；天耳清凈，悉聞眾聲；以他心智，知眾生心；宿住能知，無量差別。於六阿僧只劫，行一切忍波羅密多，得大總持，利益安樂。
此明三地之相，即信忍中之上信忍，為十三法師中之第六法師也。于中有三，同前。住無分別二句，明入地相。住無分別者，顯入地之能證智及所證真如也。滅無明闇者，明入地所斷，為究竟斷癡也。於無相忍至無量差別一段，明住地所修行相也。於無相忍而得三明者，三明悉如前釋；謂觀諸法無相而決定忍可，別得三明，由三明而知三世流轉幻有，無有定相也。依四靜慮等四句，謂依四禪八定而修大乘光明定，此定恒與無分別智相應，而無分別智亦恒隨順此四禪八定而相應也。具足勝定二句，明得五通也；勝定者，前之八定。由此定力而獲五神通，五通之境如何？即現身現土，隱顯自在等，五通名相，如文可知。宿住，即宿世智也。於六阿僧只劫至利益安樂一段，顯行滿出地之相也。此地菩薩修忍辱波羅密，一切忍辱皆悉圓滿。大總持者，即陀羅尼，謂獲忍辱陀羅尼也。
復次，焰慧地菩薩摩訶薩，修行順忍，無所攝受，永斷微細身邊見故。修習無邊菩提分法，念處、正勤、神足、根、力、覺、道具足，為欲成就力、無所畏不共佛法。於七阿僧只劫，修習無量精進波羅密多，遠離懈怠，普利眾生。
此明四地之相，即順忍中之下順忍，為十三法師中之第七位法師也。
修行順忍等三句，明入地之相。修行順忍，明能證智，即無分別智。無所攝受者，明所證真如，即是無所攝受真如，了諸法性無所系屬也。微細身邊見者，六識相應俱生身見邊見，此二見分別所起前地已斷，其微細者入此地亦永斷滅矣。修習無邊菩提分法至不共佛法一段，明住地之相。無邊菩提分法有二：一、簡非二乘，故云無邊。二、此法略有三十七分，此地菩薩修億法明門，每一分法，有億法明門，故云無邊也。三十七法者：一、四念處；二、四正勤；三、四如意足，即神足；四、五根；五、五力；六、七覺支；七、八正道；共名三十七道品。此地菩薩之功德，具足圓滿，其本愿非如小乘之三十七品所修，乃為成就佛果十力、四無畏、十八不共法也。於七阿僧只劫至普利眾生一段，明圓滿出地相也。七阿僧只劫，應如前加。精進波羅密多者，為本地菩薩之專行，以求無上佛法，非精進不可；懈怠為二十隨煩惱中之大隨煩惱，乃精進之所對治也。余如文知。
復次，難勝地菩薩摩訶薩，以四無畏隨順真如，清凈平等無差別相，斷隨小乘樂求涅盤。集諸功德，具觀諸諦：此苦圣諦，集、滅、道諦，世俗、勝義，觀無量諦。為利眾生，習諸技藝：文字、醫方、贊詠、戲笑、工巧、咒術、外道異論、吉兇占相，一無錯謬，但於眾生不為損惱，為利益故，咸悉開示，漸令安住無上菩提，知諸地中出道障道。於八阿僧只劫，常修三昧，開發諸行。
此明五地之相，即順忍中之中順忍，為十三法師中之第八位法師也。
以四無畏等六句，明入地之相。初二句，明能證智，即無分別智相應之四無畏智也。次二句，明所證真如；無差別相者，即是世出世清凈平等真如，即是染凈真如也。末二句，明入地所斷相也。五地之前，所有功德多似二乘，證入此地，則斷此隨同小乘之似相以回真向俗，始為不共之隨佛法也，故云：斷隨小乘樂求涅盤。集諸功德等二十一句，明住地所修相也。初六句，總明世出世功德，行愿無量，此亦是自證自利境也。為利眾生等八句，明回修世法，利樂眾生也。此即修習五明，而以習諸技藝一句為總標，前文觀四圣諦為內明，文字等為聲明，醫方為醫方明，贊詠戲笑二句為工巧明，外道等三句為因明。菩薩通內明，則知總持一切佛法，通余四明，則能利諸有情。此地行者，雖修世間學說，并不為其所惑，復不同世間學者，徒以文字技能為競爭斗諍之立足地，其結果非僅無利于世而反為惱害于眾生也。菩薩行之，但為利生之事。蓋世間技巧，皆器具也，若以大慈悲心運用之，則于眾生不為損惱，復能開示令趣無上菩提矣。知諸地中出道障道者，謂能了知諸地之中，何者是可出之道，何者是不通之障道法也。於八阿僧只劫等三句，明出地之相，專以定力進發諸行，故云：常修三昧，開發諸行。八阿僧只劫，應如前加。
復次，現前地菩薩摩訶薩，得上順忍，住三脫門，能盡三界集因、集業麤現行相。大悲增上，觀諸生死：無明闇覆、業集、識種、名色、六處、觸、受、愛、取、有、生、老死等，皆由著我。無明業果，非有非無，一相無相而不二故。於九阿僧只劫，行百萬空無相無愿三昧，得一切般若波羅密多，無邊光照。
此明六地之相，即順忍中之上順忍，為十三法師中之第九位法師也。
得上順忍等三句，明入地之相。初句明能證智，次句為所證真如，以入地即得上順忍，證空無相無愿三解脫門故，其所證即三解脫真如。第三句明入地所斷之相：集因者，六識相應俱生煩惱，即無明等業因；集業者，即由無明所造福非福不動等業，此若因若業之三界粗現行，入此地時，即可斷盡。大悲增上至而不二故一段，明住地所修相也。大悲增上二句，謂具足大悲，觀諸生死流轉而能救度。無明闇覆等六句，明十二緣生之流轉相。闇覆者，即無明相也，此十二緣生之根本，由于執我，我執之病若破，則無無明，無明無故，則亦無余之十一緣生矣。然何以云由我執耶？此有二義：一、無明有二：一、迷理無明，謂迷于諸法緣生本空無我之理性，故執有實我之理性。二、迷事無明，謂由迷理，則亦迷于依本空所起之幻影異熟果報。以此二迷，熏初剎那識種子，藏第八識中，遇緣復發現行，現行復熏種子，種子復生現行，如是至今而無有始，故曰由無始。無明生著，造業受苦，無有窮盡，入于此地，則起對治斷其根本，故無我執，以無我執故無明等亦無有也。無明業果等四句，明菩薩觀照惑業苦不一不異，非有非無，此即為三解脫門也。十二緣生之因果，釋如他處，不贅述。於九阿僧只劫等四句，明出地相也。由三三昧成摩訶般若，發大悲光，普照一切，普利一切也。
復次，遠行地菩薩摩訶薩，修無生忍，證法無別，斷諸業果細現行相。住於滅定，起殊勝行，雖常寂滅廣化眾生：示入聲聞常隨佛智，示同外道，示作魔王，隨順世間而常出世。於十阿僧只劫行百萬三昧，善巧方便廣宣法藏，一切莊嚴皆得圓滿。
此明七地之相，即下品無生忍，為十三法師中之第十位法師也。修無生忍，明能證智。證法無別，明所證真如。斷諸業果細現行相，明所斷相。細現行相，對前粗現行相而言。以上均明入地相。住於滅定等十句，明住地相。初四句，顯雖住定而常化眾，謂不起滅定而廣化眾生也。滅定，即滅受想定、滅盡定之略稱。住此定者，皆證果之圣人，入定先將六識心心所，及四惑相應之末那心心所均已滅盡。二乘圣人於滅定時，一切功用都息；菩薩以有平等性智故，而第七識上有度生之用，能不起滅定，即於定中起行利生。示入聲聞等六句，顯雖入滅不同二乘，以常隨佛智故。復不似外道魔王等者，以雖入世而實是出世者也。外道指異論計辯者，魔王指貪五欲樂者皆是，而此菩薩，均現身其中以教化之。於十阿僧只劫等六句，明出地相也。謂由前定力，則一切三昧，悉能具足圓滿，廣為眾生宣揚法藏，其言說方便，均不出定而能莊嚴者也。
復次，不動地菩薩摩訶薩，住無生忍，體無增減，斷諸功用。心心寂滅，無身心相，猶如虛空；此菩薩佛心、菩提心、涅盤心悉皆不起，由本愿故諸佛加持，能一念頃而起智業，雙照平等，以十智力，遍不可說大千世界，隨諸眾生普皆利樂。於千阿僧只劫，滿足百萬大愿，心心趣入一切種，一切智智。
此明八地之相，即中品無生忍，為十三法師中之第十一位法師也。住無生忍等三句，明初入地相。初句顯能證智，次句顯所證真如，第三句顯初入地所斷相也。六地之前，有相觀少，無相觀多，至第七地，則純是無相觀，然是由滅定功力而成，若無此定功，則仍間有有相之觀。到此不動地，則無相觀任運現前，不假定力等功用，故云斷諸功用也。心心寂滅至普皆利樂一段，明住地所修相也。心心寂滅三句，顯身心無相，猶同虛空。此菩薩佛心、菩提心、涅盤心悉皆不起，由本愿故諸佛加持，至普皆利樂一節，顯此菩薩之修度也。菩薩皆以究竟佛果，利諸有情，為其本愿，然至此時身心應空，其求佛果心，求菩提心，及求涅盤心，均皆不起，則上求下化之心，不已絕歟。由此諸佛加持以儆覺之，此加持相，如華嚴十地品所明。由佛加持，故於一剎那頃，起平等性智之妙用，雙照二諦，承佛之十力智，周遍不可說之千世界，廣為眾生說法利樂，令成佛道。十力智，如法數說，恐繁不述。於千阿僧只劫等四句，明出地相。千阿僧只劫者，較前增百倍也。大愿者，一、上求佛果功德；二、下化生死有情。一切種者，謂一剎那所證得之諸法種種差別性相。其能證者，即是一切種智，即大圓鏡智。此位言得此智者，以將得故作是說，或是佛力加持少分證故。一切智智者，即是證明一切種一切種智無二無別之智也。
復次，善慧地菩薩摩訶薩，住上無生忍，滅心心相，證智自在，斷無礙障。具大神通，修力、無畏，善能守護諸佛法藏，得無礙解法、義、詞、辯，演說正法無斷無盡，一剎那頃，於不可說諸世界中，隨諸眾生所有問難，一音解釋，普令歡喜。於萬阿僧只劫，能現百萬恒河沙等諸佛神力，無盡法藏，利益圓滿。
此明九地之相，即上品無生忍，為十三法師中之第十二位法師也。住上無生忍等四句，明證地相。初句顯能證智，次二句顯所證真如，前地空所緣之一切相分，此地進而見分亦空，故云滅心心相。由此心相胥亡，無彼此別，即能證得無邊妙智，謂得一智即得一切智，得一切智即是明一智，故云證智自在也。斷無礙障者，顯入地所斷之障；無礙，謂四無礙，障此四無礙不生者，曰無礙障，此障此地已斷。具大神通者，明已證得也。由此大神通力，修習佛果十力、四無畏等不共法，以此而能守護如來法藏，即是得大總持也。得無礙解等四句，顯得四無礙解，以之廣流正法，毫無障礙也。一剎那頃等五句，顯以四無礙解演說正法，利樂有情。其不可說世界中眾生，於一念間一時問難，此菩薩以神通力，無礙解力，一音普演，即於一名句字中說一切名句字，於一義中說一切義，一方音聲中現一切音聲，皆令眾疑冰釋，普生歡喜也。於萬阿僧只劫等四句，明出地相。萬阿僧只劫，如前增加，所修時劫既長，故其所化國土，所親近如來，所承佛之威神，亦皆平均無量，是故能受持諸佛無盡法藏，自他二利，咸得圓滿也。
復次，法云地菩薩摩訶薩，無量智慧思惟觀察，從發信心，經百萬阿僧只劫，廣集無量助道法，增長無邊大福智，證業自在，斷神通障。於一念頃，能遍十方百萬億阿僧只世界微塵數國土，悉知一切眾生心行上中下根，為說三乘，普令修習波羅密多。入佛行處，力、無所畏，隨順如來寂滅轉依。
此明十地之相，即下品寂滅忍，為第十三位法師也。無量智慧至斷神通障一段，明入地相也。無量智慧二句，明所得大智。從發信心等四句，明曠劫以來所修得無邊助道法，及大福大智之兩足，初集修助道法是因，增長大福智是果；言增長，簡與佛別也。證業自在者，顯所證真如；前之若福若智，悉是能證。業者，謂上求下化之業用，至此已得圓滿自在。又，業者三業，即身語意三輪也。斷神通障者，顯入地所斷相也；障此神通自在者曰神通障，入此地時悉皆斷盡，此非前地之神通，乃齊佛果之不思議神通，所謂無礙自在之神變也。於一念頃等六句，明住地相也。其所化國，至於不可思議不可言說，姑概之以百萬億大千世界析為微塵數之國土也。于此微塵數國土中之有情，菩薩咸知其心，咸了其行，謂或上根中根下根，即為敷演三乘之法，普令趣入般若波羅密多也。入佛行處等三句，顯出地相，得轉依果也。佛行處等，如前已釋。轉依，略有四義：一、轉所依，即以第八識為所依。何以故？此識為根本依故，轉此所依名曰轉依。二、能轉道，即以因中所修之菩提分法、波羅密行，為能轉道。三、所轉舍，謂由前之道力，而轉舍煩惱生死之法。四、所轉得，由舍生死煩惱而得之涅盤、菩提。此有二類：甲、所顯得，即是真如法性，涅盤妙果；此法性妙果，自發心至今未得顯現，今忽將障道法斷盡，方始顯得也。乙、所生得，即是滅無明煩惱，所生得之菩提妙果。斯二名二轉依果，佛果舍異熟識而轉得之白凈識，亦即菩薩之所依也。廣如成唯識論九卷、十卷所明。此十地位，依唯識論九卷文，次第略明十地菩薩，修十勝行，斷十種障，得十真如，獲二轉依。如有遺漏，請於原文自尋究焉。
善男子！從初習忍至金剛定，皆名為伏一切煩惱。無相信忍，照勝義諦，滅諸煩惱，生解脫智，漸漸伏滅。以生滅心得無生滅，此心若滅即無明滅。金剛定前所有知見，皆不名見，唯佛頓解具一切智，所有知見而得名見。善男子！金剛三昧現在前時，而亦未能等無等等；譬如有人，登大高臺，普觀一切無不斯了。若解脫位，一相無相，無生無滅，同真際，等法性，滿功德藏，住如來位。
此別說中第三總結也。言伏一切煩惱者，謂初地之後，雖能漸斷，乃斷其現行耳，至十地位亦不過斷一切現行而已；其種子習氣，必至金剛道後方空。何以故？以未至等覺後心，持煩惱種之異熟識不能空故。無相信忍，照勝義諦，謂初地智證真如，故云無相；初地以上，具妙觀、平等二智，由此二智，漸漸少分伏滅六七二識相應之煩惱，是即生解脫智也。心生滅者，謂變易生死，即異熟識心；若以能證之智，證得生滅心滅，是即異熟識心滅，亦即為無明滅也。金剛定前所有若知若見，不名知見者，以漸解非頓解故，又非普遍故。佛之知見，于一剎那中，普遍了解，頓照法界，如照自體，一切無礙，故名知見，即大圓鏡智也。善男子金剛三昧現在前時等十三句，結佛果也。謂金剛定雖現在前，亦不足等如來之一分功德。無等等，指如來而言，謂此入金剛定之等覺菩薩，尚不能等齊如來也。譬如有人，喻金剛位，登大高臺，喻位高也；在此臺上，雖能普見十方，然其所見有能有所，觀諸如來猶非己身，故曰等覺，不名遍覺。古云：百尺竿頭坐的人，雖然得入未為真。即此意也。倘至佛果之解脫位，一相無相，平等平等，真際法性，即是本身，圓成有為無為一切無漏不思議之功德寶藏。言住如來位者，顯先雖住如來家中而不為家主，今已登主人位，了知如來所有即是己之所有，古云：百尺竿頭從進步，十方世界現全身是也。
善男子！如是諸菩薩摩訶薩，受持解說，皆往十方諸佛剎土，利安有情，通達實相，如我今日等無有異。善男子！十方法界一切如來，皆依此門而得成佛，若言越此得成佛者，是魔所說，非是佛說。是故汝等，應如是知，如是見，如是信解。
此總結受持也。謂此十三位法師，各受持解說，皆能往諸佛剎，成就佛道，與我無異。此甚深義，已為汝諸王說，汝等應當受持，必定成佛。若說越斯法門而能滿菩提者，即是魔說，非如來語，是故汝等應當審思信解。
爾時，世尊欲重宣此義，而說偈言：彼伏忍菩薩，於佛法長養，堅固三十心，名為不退轉。初證平等性，而生諸佛家，由初得覺悟，名為歡喜地。遠離於染污，瞋等種種垢，具戒德清凈，名為離垢地。滅壞無明闇，而得諸禪定，照曜由慧光，名為發光地。清凈菩提分，遠離身邊見，智慧焰熾然，名為焰慧地。如實知諸諦，世間諸技藝，種種利群生，名為難勝地。觀察緣生法，無明至老死，能證彼甚深，名為現前地。方便三摩地，示現無量身，善巧應群生，名為遠行地。住於無相海，一切佛加持，自在破魔軍，名為不動地。得四無礙解，一音演一切，聞者悉歡喜，名為善慧地。智慧如密云，遍滿於法界，普灑甘露法，名為法云地。滿足無漏界，常凈解脫身，寂滅不思議，名為一切智。
此下重說其意，以便記憶。于中共十二頌，初一頌明三賢位，次十頌明十地位，後一頌明佛果位。義理如及此品廣說，故不重述。
佛告波斯匿王：我滅度後法欲滅時，一切有情造惡業故，令諸國土種種災起。諸國王等，為護自身、太子、王子、后妃、眷屬、百官、百姓一切國土，即當受持此般若波羅密多，皆得安樂。我以是經付囑國王，不付比丘、比丘尼，優婆塞、優婆夷，所以者何？無王威力，不能建立，是故汝等常當受持、讀誦、解說。大王！吾今所化大千世界，百億須彌，百億日月，一一須彌有四天下，此贍部洲十六大國，五百中國，十萬小國；是諸國中若七難起，一切國王為除難故，受持解說此般若波羅密多，七難即滅，國土安樂。
此明持經息難也。佛在世時，國土得安樂者，由佛威神護之。佛滅度後，由法護持。而佛法之宏揚，在于人民，故人民宜時供敬三寶，以生一切有情之善法，以減少惡業，遏止亂源，因得以護持國土也。佛告波斯匿王等五句，顯災難起由于業因也。諸國王等八句，明全國上下，受持般若，護其國土之依報，及其君民眷屬之正報也。我以是經付囑國王八句，明付法也，如文可解。吾今所化大千世界等十句，明所化境也。百億須彌者，千萬大地也。贍部洲，此云勝金，即指本地球而言也。是諸國中等六句，明息難之方法也。
波斯匿王言：云何七難？佛言：一者、日月失度，日色改變白色、赤色、黃色、黑色，或二三四五日并照，月色改變赤色、黃色，日月薄蝕，或有重輪一二三四五重輪現。二者、星辰失度，彗星、木星、火星、金星、水星、土等諸星各各為變，或時晝出。三者、龍火、鬼火、人火、樹火大火四起，焚燒萬物。四者、時節改變，寒暑不恒，冬雨雷電，夏霜冰雪，雨土石山及以砂礫，非時降雹，雨赤黑水，江河泛漲，流石浮山。五者、暴風數起，昏蔽日月，發屋拔樹，飛沙走石。六者、天地亢陽，陂池竭涸，草木枯死，百谷不成。七者、四方賊來侵國，內外兵戈競起，百姓喪亡。大王！我今略說如是諸難，其有日晝不現，月夜不現；天種種災，無云雨雪，地種種災，崩裂震動；或復血流，鬼神出現，鳥獸怪異，如是災難，無量無邊。一一災起，皆須受持、讀誦、解說此般若波羅密多。
此廣明災相也。第一、為日月失度難，或變相，或失體，或增體，均不吉之兆。日月薄蝕者，明無光也；日無光曰薄，月無光曰蝕。第二、星辰失度難，或時變體，或時晝出。第三、諸火焚燒難，由龍而起之火，或由鬼等而起之火是也。第四、時候失度難，冬夏交錯等類是也。第五、大風數起難，如文自知。第六、天不雨難，旱災也。第七、賊來侵國難，內先相爭，外方侵奪也。此上七難，近年皆有實現之象，故足證明末法之時至矣。今我略說如是諸難，至無量無邊一節，列舉眾難，如文可解。一一災起二句，顯持經之重要也。
爾時，十六國王聞佛所說，皆悉驚怖。波斯匿王白佛言：世尊！何故天地有是災難？
十六國王聞佛宣此諸難，心皆驚怖，欲求滅除之法，又不知災難之因故發此問。
佛言：大王！由贍部洲大小國邑一切人民，不孝父母，不敬師長、沙門、婆羅門；國王、大臣不行正法；由此諸惡，有是難興。
此明禍因也。災禍之來，不外二因：一者、人民等不順德本；二者、國王等不行正法。民之不順德本者：一者、不孝父母，此則不報有恩，為一切不善之根本；二者、不敬師長、沙門、婆羅門，此則不尊道德，不敬福田，一切才德即無自而生，一切清凈功德法亦無自而生矣。國王大臣不行正法者，以其不知尊重三寶，故不知以戒善之正法治國，由是種成惡因而眾難興焉。
大王！般若波羅密多，能出生一切諸佛法，一切菩薩解脫法，一切國王無上法，一切有情出離法。如摩尼寶體具眾德，能鎮毒龍諸惡鬼神；能遂人心所求滿足；能應輪王名如意珠；能令難陀跋難陀等諸大龍王降澍甘雨，潤澤草木；若於闇夜置高幢上，光照天地，明如日出；此般若波羅密多亦復如是。汝等諸王，應作寶幢及以旛蓋，燒香、散華廣大供養，寶函盛經，置於寶案；若欲行時，常導其前；所在住處，作七寶帳，眾寶為座，置經於上，種種供養，如事父母，亦如諸天奉事帝釋。
此明福因般若生也。福為所生，緣若即為能生之法。何以故？世出世間一切漏無漏諸功德法，悉皆導源于茲。能出生一切諸佛法者，總舉一切善法也。一切菩薩解脫法者，顯出生出世善法也。一切國王無上法者，顯出生世間善法也。一切有情出離法者，總明出生世出世善法也。如摩尼寶等十五句，舉喻為釋，其要義有二：一者、止惡；二者、生善。寶珠具此功德，猶如般若，故以為喻。言難陀跋難陀者，龍王上首之名，此云賢喜；等者，等諸天眾或其眷屬。余義，如文可解。汝等諸王等十六句，勸作供養也。父母為世間之最有恩德者，一切眾生悉皆孝事，而般若正法，為出世間之最有恩德者，國王以正法為父母，故尤宜供養奉事，如諸天之敬事帝釋也。
大王！我見諸國一切人王，皆由過去侍五百佛，恭敬供養得為帝王，一切圣人得道果者來生其國，作大利益，若王福盡無道之時，圣人舍去，災難競起。
此總結以明禍福之因也。今世帝王之福，由前世侍佛修得，今既受王位，應更依佛言教，修諸善業。若不修善業，至前世之報受滿，不免墮落矣。又居王位者，若恃其威權破滅三寶，則其罪益深也。
大王！若未來世，有諸國王建立正法護三寶者，我令五方菩薩摩訶薩眾往護其國：東方金剛手菩薩摩訶薩，手持金剛杵，放青色光，與四俱胝菩薩往護其國。南方金剛寶菩薩摩訶薩，手持金剛摩尼，放日色光，與四俱胝菩薩往護其國。西方金剛利菩薩摩訶薩，手持金剛劍，放金色光，與四俱胝菩薩往護其國。北方金剛藥叉菩薩摩訶薩，手持金剛鈴，放琉璃色光，與四俱胝藥叉往護其國。中方金剛波羅密多菩薩摩訶薩，手持金剛輪，放五色光，與四俱胝菩薩往護其國。是五菩薩摩訶薩各與如是無量大眾，於汝國中作大利益，當立形像而供養之。
此教勅也。大王等七句，告示若有國王護持正教者，佛勅五方菩薩，保護其國，令得安寧。東方金剛手菩薩摩訶薩等五句，明東方菩薩往護其國也。大凡菩薩有二種身：一、悲智身，上求佛道，下化眾生，為悲智之本相，如普賢菩薩等是。二、威怒身，為降魔惡現金剛身。金剛手者，即信心堅定之意，此菩薩即大行普賢菩薩之變相。四俱胝，即四百億。南方等五句，明南方菩薩往護其國也。金剛寶者，以手持金剛摩尼寶故；此菩薩，即虛空藏菩薩之變相也。西方等五句，明西方菩薩往護其國也。金剛利者，以手持金剛利劍故；此劍喻智慧之利，此菩薩即文殊菩薩之變相。北方等五句，明北方菩薩往護其國也。金剛藥叉者，以手持金剛鈴故；梵云藥叉，此云盡怨，以其威德能盡諸怨故；此菩薩即是摧一切魔怨菩薩之變相。中方等五句，明中央菩薩往護其國也。言金剛般若波羅密多者，以手持金輪故；顯般若妙用故；此菩薩即轉法輪菩薩之變相。是諸菩薩及其眷屬，往護國土，汝等諸王，當于建道場時，并安立其像而供養之也。
爾時，金剛手菩薩摩訶薩等，即從座起，頂禮佛足，卻住一面，而白佛言：世尊！我等本愿，承佛神力，十方世界一切國土，若有此經受持、讀誦、解說之處，我當各與如是眷屬，於一念頃即至其所，守護正法，建立正法，令其國界無諸災難，刀兵、疾疫一切皆除。世尊！我有陀羅尼，能加持擁護，是一切佛本所修行速疾之門。若人得聞，一經於耳，所有罪障悉皆消滅，況復誦習而令通利。以法威力，當令國界永無眾難。
此敘說咒之因也。咒者，祝詞也。陀羅尼，具總持、轉持二義。禮足卻住，顯敬承佛力之意。於一念頃，即至其所，顯迅速守護建立般若法會也。此陀羅尼，密示實相觀照般若，佛從彼生，因彼成佛，故為成佛速疾之門。若能誦習通利，即能除諸災難也。
即於佛前，異口同音說陀羅尼曰：娜謨羅怛娜此正說咒也。娜謨，此云皈命，亦云頂禮，或稽首。羅怛娜，此云寶，怛羅夜野，此云三，合言即皈命三寶也。以上第一句釋竟。娜謨解同上。阿哩夜，此云圣者，吠路者娜野，此云遍照，亦曰大日，即毗盧遮那是也；怛他蘗多，此云如來；阿羅訶諦，此云應供；三藐三沒馱野，此云正等覺，亦云遍知；合言即皈命圣者毗盧遮那如來應供正遍知者，此皈命大乘佛寶也。以上第二三四句釋竟。娜謨阿哩夜，同前。三滿多，此云普，跋捺羅野，此云賢，冒地薩怛嚩，即菩提薩埵，摩賀薩怛嚩，此云大勇，摩賀迦嚕抳迦，此云大悲；合言即皈命圣者大勇大悲普賢菩薩，此皈命大乘僧寶也。以上第五六七八九句釋竟。怛你野他，此云所說，枳穰，此云智，娜鉢羅你閉，此云燈亦云慧也，惡，此云無，乞叉野，此云盡，句勢，此云藏；合言即所說智慧無盡藏也。以上第十至第十二句釋竟。鉢羅底婆娜嚩底，此云具大辯才。薩嚩，此云一切；沒駝，此云覺了；嚩路枳諦，此云所觀，即所觀真俗性相因果之法；合言即所觀一切覺也。喻誐，此云相應；跛哩你濕跛寧，此云圓成；儼避羅，此云甚深；努羅嚩誐系，此云難測；底哩特嚩，此云過現未三世；跛哩你濕跛寧，此云圓成；合言即與圓成實性相應，甚深難測，過去現在未來三世圓成也。以上第十三至第十八句釋竟。冒地質多，此云菩提心；散惹娜你，此云能生；薩嚩毗曬迦，此云一切灌灑，毗色訖諦，此云所灌；合言即能生菩提心，灌諸菩薩頂也。達磨，此云法；娑誐羅，此云海；三步諦，此云出生；阿暮伽，此云無間斷；室羅嚩儜，此云聽聞；合言即法海出生，於諸佛法無間聽聞也。摩賀三滿多跋捺羅，此云大普賢；步彌，此云地；涅哩野諦，此云出生；尾野羯羅拏，此云受記；跛哩鉢羅跛你，此云獲得；薩嚩悉馱，此云成就者，即十地菩薩是；娜麼塞訖哩諦，此云作禮；合言即出生大普賢地，獲得受記，十地菩薩之所作禮也。以上第十九至第二十八句釋竟。薩嚩冒地薩怛嚩，此云一切菩薩；散惹娜你，此云能生；婆誐嚩底，此云具福者，亦云世尊；沒駝，此云覺，亦云佛；麼諦，此云母；合言即能生一切菩薩佛世尊之母也。以上第二十九至三十二句釋竟。阿羅你迦羅你阿羅拏迦羅你，此十二字為咒心，亦即心咒，字義無量，非此土語言所可宣述也。摩賀鉢羅枳穰，此云大究竟智；播羅弭諦，此云離生死此岸，到涅盤彼岸；娑嚩賀，此云無住大涅盤；合言即乘大究竟智，到於彼岸，得無住大涅盤也。以上第三十三至三十六句釋竟。
爾時，世尊聞是說已，贊金剛手等諸菩薩言：善哉！善哉！若有誦持此陀羅尼者，我及十方諸佛悉常加護，諸惡鬼神敬之如佛，不久當得阿耨多羅三藐三菩提。
此印證所說并加贊嘆也。凡菩薩所說，若經佛印證之後，即稱為經，如文殊問經等是也。余文易解。
大王！吾以此經，付囑汝等：毗舍離國、憍薩羅國、室羅筏國、摩伽陀國、波羅痆斯國、迦毗羅國、拘尸那國、憍睒彌國、般遮羅國、波吒羅國、末吐羅國、烏尸尼國、奔吒跛多國、提婆跋多國、迦尸國、瞻波國，如是一切諸國王等，皆應受持般若波羅密多。
此以政護教也，如文可解。但此中十六國名，有見舊譯，亦有無譯者，然無要義，故不釋之。
時諸大眾、阿修羅等，聞佛所說災難事，身毛皆豎，高聲唱言：愿我未來，不生彼國。時十六王，即舍王位，修出家道，具八勝處，十一切處，得伏忍、信忍、無生法忍。
此明說法時所得之益利也。不生彼國者，即不生彼七難濁惡之國也。舍王位有二義：一、從佛修行，實舍王位。二、尊重正法，於王威權不復自恣，亦名舍也。出家之義，亦有四類：一、身出家，心不出家。二、心出家，身不出家。三、身心俱不出家。四、身心俱出家。此十六國王如波斯匿王等，即第二類之出家，謂已修出家者所行之行也。
爾時，一切人天眾阿修羅等，散曼陀羅華、曼殊沙華、婆師迦華、蘇曼那華以供養佛；隨其種性，得三脫門，生空、法空，菩提分法。無量無數菩薩摩訶薩，散拘勿頭華、波頭摩華而供養佛；無量三昧悉皆現前，得住順忍、無生法忍。無量無數菩薩摩訶薩，得恒河沙諸三昧門，真俗平等，具無礙解，常起大悲，於百萬億阿僧只佛剎微塵數世界，廣利眾生，現身成佛。
此下明法益也。散華者，為正修因行；供養者，為回向佛果。初十句明人天眾，次八句明九地菩薩以上，末八句明十地、等覺菩薩之利益也。此中名相，如前已釋。
此一品，為本經之流通分。即今正宗分之經文流通廣布之意，故以勸人依教奉行為重也。囑者，付囑；累者，重累，世尊付囑大眾，荷負如來之重累也。于全經中，此居第八。
佛告波斯匿王：今誡汝等，吾滅度後，正法欲滅後五十年，後五百年，後五千年，無佛法僧，此經三寶付諸國王，建立守護，令我四部諸弟子等，受持、讀誦、解其義理，廣為眾生宣說法要，令其修習出離生死。
此正囑護持也。正法者，此處當指三寶而言。後五十年至無佛法僧四句，解義如下：據大悲經言：正法千年，像法千年，末法萬年；謂於末法最後之五十年，或最後之五百年，或最後之五千年，佛法僧三寶稀少，等於無有也。故以此經三寶付諸國王等，令建道場，并由四部弟子廣宣法要，令眾修習，得出生死苦海也。
大王！後五濁世，一切國王、王子、大臣，自恃高貴，破滅吾教。明作制法，制我弟子比丘、比丘尼，不聽出家，修行正道，亦復不聽造佛塔像。白衣高座，比丘地立，與兵奴法等無有異。當知爾時法滅不久。
此下第一明自恃破滅誡。謂諸王及大臣等，恃其政權，破滅三寶，不許人民出家，令三寶得以住持，并制出家之眾，如兵如奴，由是既無傳道者，又無修道者，故知法滅不久矣。
大王！破國因緣，皆汝自作，恃己威力，制四部眾，不聽修福。諸惡比丘受別請法，知識比丘共為一心，互相親善，齋會求福是外道法，都非我教。百姓疾疫，無量苦難，當知爾時國土破滅。
此下第二明國土破滅誡。破國等六句，明國王等恃權破法。諸惡比丘等十句，明出家眾不護正法；惡比丘者，出家之外道也，受別請者，受特殊之供養，知識比丘，即知見與俗相同之比丘，齋會求福者，不修善因，但求福佑，故為外道法而非佛法也。百姓疾疫二句，明由邪惡之因所獲得之苦報也。人民既爾，其國土破滅也必矣。
大王！法末世時，國王、大臣、四部弟子，各作非法，橫與佛教作諸過咎，非法非律系縛比丘，如彼獄囚，當知爾時，法滅不久。
此下第三明法滅不久誡。王臣等既行非法，自不復尊重佛法，而佛弟子亦作非法，是以遭非法之系縛，此正佛法將滅之現象也。但遇比丘犯重罪者，應先令其還俗，脫比丘相，然後以國法如律治之，斯乃保護住持三寶之深意，為護法之王臣所當注意也。
大王！我滅度後，四部弟子、一切國王、王子、百官，乃是任持護法三寶者而自破滅；如師子身中蟲，自食師子肉，非外道也。壞我法者，得大過咎。正法衰薄，民無正行，諸惡漸增，其壽日減，無復孝子，六親不和，天龍不佑，惡鬼惡龍日來侵害，災怪相繼，為禍縱橫，當墮地獄、傍生、餓鬼。若得為人，貧窮下賤，諸根不具；如影隨形，如響應聲，如人夜書，火滅字存；毀法果報，亦復如是。
此下第四明隨因感果誡。大王等十句，顯佛徒自破其法，如師子勇猛，百獸雖不能噬之，然為自身中之蟲所食，故云佛法之滅，非外道也。壞我法者，至為禍縱橫一節，明毀法者所得現世之報也。六親不和等者，謂禍生于身，由身而家，家既不和，庇護善人之天龍等部亦舍之而去，以故數起災患，縱橫四方也。當墮地獄等十句，顯毀法者所得未來之報也。傍生，即畜生，諸根不具，謂六根不完備也。如影四句，顯業報毫無差謬也。夜書者，燈火雖熄，而所書之字盡皆存在；吾人造業，現雖不見，緣熟則報必顯現。眾生毀法之報如是，良可畏已。
大王！未來世中，一切國王、王子、大臣與我弟子，橫立記籍，設官典主，大小僧統，非理役使；當知爾時，佛法不久。
此下第五明佛法不久誡。橫立記籍者，謂妄以制俗之律，橫制僧眾。設官典主三句，謂設立大僧統、小僧統等，役使眾僧等同民俗也。
大王！未來世中，一切國王、四部弟子，當依十方一切諸佛常所行道，建立流通。而惡比丘，為求名利，不依我法，於國王前自說過患，作破法緣；其王不別，信受此語，橫立制法，不依佛戒；當知爾時，法滅不久。
此下第六明受邪橫制誡。十方諸佛常所行道，即戒定慧三學等，乃應行建立之佛法也。而惡比丘不依此法，故其所說，即為毀破佛法之因緣。王所立之法制，不依佛制，即為橫制，故為法滅之兆也。
大王！未來世中，國王、大臣、四部弟子，自作破法破國因緣，身自受之，非佛法咎。天龍舍去，五濁轉增，若具說者，窮劫不盡。
此下第七明自作破國誡。作破法、破國因緣，顯所作業；身自受之者，顯所受果。五濁者，劫濁、見濁、煩惱濁、命濁、眾生濁是也。此五增盛，天龍不佑，受無盡苦，非佛法之咎，乃自致之過也。
爾時，十六大國王聞說未來如是諸誡，悲啼號泣，聲動三千，天地昏闇，光明不現。時諸王等各各至心受持佛語，不制四部出家學道，當如佛教。爾時，恒河沙等無量大眾，皆共嘆言：當爾之時，世間空虛，是無佛世。
此下聽眾感嘆也。當爾之時，指上文法滅不久之時而言。空虛者，謂善法道德等均已消滅，世間所賴以存立之真實價值已歸無有，故曰空虛。蓋世有佛法，則一切眾生共知有三乘及無上菩提可修，方有真實之結果，方為不空虛；倘無佛法，則世間一切皆可謂空生虛生也。
爾時，波斯匿王白佛言：世尊！當何名此經？我等云何奉持？佛告大王：此經名為仁王護國般若波羅密多，亦得名為甘露法藥。若有服行，能愈諸疾。大王！般若波羅密多所有功德，猶如虛空不可測量。若有受持讀誦之者，所獲功德，能護仁王及諸眾生，猶如垣墻，亦如城壁。是故汝等，應當受持。
此下請名勸持也。此經有二名：初名如經題已解；次名甘露法藥者，從喻得名也。般若功德不可測量，故受持讀誦此經者，則所獲功果亦無量也。
佛說是經已，彌勒、師子月等無量菩薩摩訶薩，舍利弗、須菩提等無量聲聞，欲界、色界無量天人，比丘、比丘尼，優婆塞、優婆夷，阿修羅等一切大眾，聞佛所說，皆大歡喜，信受奉行。
此下總結信奉也。彌勒等，舉大乘僧眾。舍利弗等，舉聲聞僧眾。欲界等，舉天眾人眾。比丘等，舉四部眾。阿修羅等，舉八部眾。此諸大眾，聞佛說此經已，皆得大法喜，信奉受持，廣利未來，無有窮盡也。此仁王護國般若經，已依假智名言，略說大義已竟。於解雖已明晰，愿各依解起行，自今日始，依佛教法，自利利他，得大安樂，盡未來際。
