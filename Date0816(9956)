與大比丘眾八千人俱。
此下第六、辨同聞眾，證阿難等所傳不謬也。若獨處自聞，則難可信，今與諸聲聞、大菩薩、天龍八部、四眾共聞，此豈謬傳也？就辨眾為三：一、大聲聞眾；二、菩薩、天龍、四眾。
問曰：若從小為，初應先天龍等；若大為，初應先菩薩。
答曰：小乘出家得道，荷佛恩深，故常在佛側，給侍陪奉，具戒行自守，物所歸信，證經義親，故須前辨。若菩薩外化無方，不佛側，和光利物，難可測量，世人但覩其跡，莫知其本，證信義疏。次而辨也，天龍、四眾，結惑未盡，猶居凡地，內無得道之功，外闕化佗之利，於證經為劣，故次後辨也。復次，此有所表，二乘滯空，凡夫滯有，菩薩不滯空有，常行不二正道，故處其中間，是故涅盤云：凡夫者有，二乘者空，菩薩之法，不空不有也。
問曰：何意不嘆聲聞德？
答：諸師解言：既被呵彈，無德可稱，故不嘆德也。今謂不爾，菩薩亦被呵彈，何故嘆德？又金剛般若亦不嘆德，非為被呵彈也。今明恐是出經者為存其略耳。又解云：大之一字，即是略嘆德義也。如大智論云：若說小乘經，但明比丘眾。若說摩訶衍，非但辨比丘，必須辨菩薩眾。如金剛般若，但辨比丘眾，不列菩薩眾，豈可言金剛般若是小乘經也？但是出經者略不明菩薩眾耳。此經明比丘不嘆德者，亦是略也。
第一、明大聲聞眾者，初明比丘，即是通語，其人類多種，如胡越不同，佛法出家之人，皆類名比丘。今釋此科，文有五別：第一、釋與；第二、釋大；第三、釋比丘；第四、釋眾；第五、釋數量。
第一、釋與義者，此經云與，大品經云共，與者即是共義也。大智論辨七：一、明共，所謂一處、一時、一戒、一心、一見、一道、一解脫，故名之為共，即是與義也。若講法華經，必須約本跡明義解釋，同聞嘆德。今經既未發本顯跡，但釋因緣事解觀行而已。言一處者，同在毗耶離庵羅樹園也。二、明一時者，一會說法之時也。三、明一戒者，同得律儀，無作戒也。四、明一心者，俱得九次第定心也。五、明一見者，俱見四真諦也。六、明一道者，悉得無學道也。七、明一解脫者，俱證有余解脫也。
第二、釋大義者，若依胡本，應云摩訶，大智論云：摩訶，或云勝，或云多。天王大人之所敬，故名為大。勝九十六種外道，故名為勝。數至八千，故名多也。今明外道有三種：一者、一切智外道；二、神通外道；三、韋陀外道。具此三種，外國名大外道。
佛對破此三外道故，於三藏教門說三種念處：一、性念處；二、共念處；三、緣念處。若能如是修習三種念處，非但止破三種外道，得入性地，證果之時，即成三種解脫，謂慧得好解脫、心得好解脫及得無礙解脫，名大比丘，名大羅漢也。若別對，得慧解脫名大，得心解脫是名勝，得無礙解脫故名多。三種解脫具足，故名波羅蜜。聲聞成就一切羅漢功德，故名為大也。
問曰：若得慧解脫即名大者，何須得具三，方名大也？
答曰：大涅盤，三德具故，名大涅盤，而摩訶般若亦別受大名。三藏教既有四門，即有四種大比丘；通教亦有四門，復有四種大比丘：合有八種大聲聞，皆名波羅蜜聲聞，故名為大。若約觀心，即就析體二種，從假入空觀而明也。此二種八大比丘義，若依毗曇有門明義，只有一種大比丘義。若依成論空門明義，亦但明一種大比丘義。余六種大比丘，是所不明也。
第三、釋比丘者，或言有翻，或言無翻。言有翻者，翻云除饉也。明眾生薄福，在因無法自資，得報多所饉乏，出家戒行，是良福田，能生物善，除因果之饉乏也。言無翻者，比丘名含三義，不可定翻也。言三義者，如智度論明：一、破惡義；二、怖魔；三、乞士。
一、破惡者，如初受得戒竟，即言：我比丘某甲以一白三羯磨，即具發無作善律儀，破一切無作惡律儀，故言破惡也。若通就行解，能修戒定慧行，戒防形非本蓋纏也。若離界內五蓋，具出八萬四千塵勞煩惱。所以者何？貪欲蓋出二萬一千，恚蓋出二萬一千，睡、疑二蓋合屬愚癡，出二萬一千，掉散是戒取等分，出二萬一千，合八萬四千諸煩惱也。界外根本五蓋出八萬四千，類作宛然。
問曰：界外何得有五蓋別分對八萬四千煩惱也？
答曰：界外既有三毒，何得無五蓋也？若取涅盤，即是貪；若舍生死，即是恚；迷一實諦，無作四實之理，即是癡。有根本三毒，故有根本五蓋，即得具八萬四千煩惱也。今約教明離五蓋不同，數人明五蓋障於初禪，事障未來，性障根本，若斷性障，即得初禪，上界無五蓋也。若成論明貪瞋通上界，二論雖通是三藏教門，而明蓋義以自不同，若三藏菩薩離五蓋，發世間禪定，此與凡同，未足嘆補處之德也。若通別圓三教，離五蓋類，悉已清凈，分別可知。十纏開五百纏，分別永離之義，類五蓋可知。若約觀心明三觀永離蓋纏者，假空空假觀成，則永離界內蓋纏，假中中假觀成，則永離界外蓋纏也。
心常安住無礙解脫；
此三、釋嘆斷德，無礙解脫即是不思議解脫之異名也。故大智度論云：於諸解脫中，無礙解脫最大。若三藏通教，皆云無礙斷，解脫證。有師言：無礙伏，解脫斷。此但明界內思議無礙解脫也。若別教明十地，亦言無礙道斷，解脫道證。雖離界外見思，猶約定斷，明離非不思議無累解脫也。圓教明義，惑不障解，解不礙惑，是則智不斷惑而蕭然永離界外二種蓋纏，故名無礙解脫也。是以此經云不斷癡愛，起諸明脫。
而言心常安住者，若思議照寂解脫，觀熟照境無出入相，名心常安住，此非究竟安住也。若不思議寂照解脫，法身體顯，寂而常照，即是究竟心常安住也。此諸菩薩皆得不思議寂照，究竟安住，故言心常安住無礙解脫。
次約觀心三觀分別，若別相三觀，皆是無礙道斷，解脫道證，非究竟安住；一心三觀成，即是心常安住無礙解脫。