爾時，彌勒至所不能知。
論曰：佛將顯發菩提信心功德之勝，而彌勒菩薩乃問隨喜者得幾所福。發菩提信心者，如王者之子，王相具足，受用如意。其隨順喜悅者，如近侍之臣屬也。先及近侍臣屬之勢力，則知王子之尊貴。譬如市監之履狶，履其瘦處，則知肥處。
經言是諸人等，聞已隨喜，復行轉教，余人聞已，亦隨喜轉教。如是展轉，至第五十。佛必以五十人為品量者，謂菩薩十信、十住、十行、十回向、十地也。然皆不出乎初發菩提信心之中而已。華嚴論曰：初發心者志樂智德，含一切諸佛智德體用，始成一念初發心菩薩之位。以初發心境與心不二，若志樂毫厘不似如來所修法身悲智愿行者，不名初發心菩薩故。
經言其第五十善男子、善女人隨喜功德，我今說之，乃至但施眾生一切樂具，功德無量，況令得阿羅漢果者，於諸眾生盛年，則施以樂具，滿其欲，及其頹齡，則教以道果，救其衰。以是為施，福德宜多，然猶不及是第五十人聞經一偈隨喜功德，乃至千萬億分之一。豈非三界味著之染幻妄而非真實，三乘息滅之樂方便而非究竟也哉！
華嚴論又曰：校量發心功德廣大之量，設使於等虛空無限之境，以一切樂具總用供養無限之眾生，令得天人勝樂，又教令得四沙門果、辟支佛果及三乘出世菩薩之果滿虛空界，而所度眾生亦等，然未令所化眾生得成佛者，亦不可比於此經中初發心乘者。發菩提信心無有優劣，而此經與華嚴經校量功德多寡不同者，豈非佛以法華為對三乘菩薩說，為隨宜所說者耶？
阿逸多至其福不可限。
論曰：推經之旨，以五十人者，象十信初發菩提心之位，則知最初於會中聞經者，為象十地滿心菩薩也。何以知之？以十地滿心菩薩聞經親於三賢菩薩，三賢菩薩聞經親於十信初發菩提心者故也。
經言往詣僧坊，若坐若立，須臾聽受者，以象十信，猶為疏遠，況三賢十地乎？然經號一佛乘，一佛乘之微妙既已超越三乘，則其聞熏之報蓋皆微妙也。故經言轉身得上妙象馬車乘、珍寶輦轝，及乘天宮，此皆帝王所服御者。其因但以為是經，故往詣僧坊而已，又非能至講法之處也。故言：若復有人於講法處坐，更有人來，勸令坐聽，若分座令坐，是人轉身得帝釋坐處，若梵王坐處，若轉輪圣王所坐之處。則知講法之處為賢於僧坊矣。以此經於諸經中為王故，其聞熏之報亦尊勝故也。
金剛般若經曰：佛言：以七寶滿河沙數三千大千世界，以用布施，得福多不？須菩提言：甚多，世尊！佛告須菩提：若善男子、善女人於此經中乃至受持四句偈等，為他人說，而此福德勝前福德。無著菩薩釋之曰：如來廣攝異根故。以有一類貪著福德菩薩，聞最上妙法，非其好樂之習，而生退墮，故言福德殊勝。則此經示一佛乘之法，對三乘之眾，校功德於坐立須臾之間者，亦廣攝異根之意也歟。
問曰：轉身得與陀羅尼菩薩共生一處，則知聞持之力勝。然特又敘眼、耳、、鼻、舌、身、意，何也？
曰：以示令凡夫眾生聞持之力勝，則有一生現證六根清凈者。所言轉身者，如諸天之生，不經中陰是也。然未若不用轉身而證者，將示六根清凈。故言利根智慧，則意之功德也。言不瘖啞、不瘡胗，則舌之功德也。胗者，曰：中唇，謂之胗。言鼻修高直，則鼻之功德也。言見佛，則眼之功德也。而聞法，則耳之功德也。其余，則身之功德。六根功德具矣，清凈之妙所自出也。譬如取酪者，必先設乳。何以故？以酪出於乳中故。
無盡居士論曰：親聞佛說者功德，既如彼於佛滅後，聞說是經，隨順歡喜，展轉教人，其福無量，乃至須臾聽受，勸人坐聽，以至往聽，所得功德倍倍殊勝，或為天人，或為釋梵，世世所生人相具足。予聞聽法華者，耳根不壞；誦者，舌根不壞。此其見於世者，班班可考也。
今以儒書考之。曰：威用六極，向用五福。五福者，壽也、富也、康寧也、攸好德也、考終命也。六極者，兇短折也、疾也、憂也、貧也、惡也、弱也。以而推釋氏之因果，則華梵一也。何以言之？生而兇，幼而短折，與夫百年而壽；攸好德，與夫以惡駭天下；康寧之，與疾病：此豈人力所致哉？殃慶之來有所自矣，況其於妙法華經信而持之，聞而喜之，不吝不妒，樂與人共，則功德之報可量也哉！
爾時，佛告至皆令清凈。
論曰：首楞嚴經曰：阿難！云何名為眾生世界？世為遷流，界為方位。汝今當知東、西、南、北、東南、西南、東北、西北、上、下為界；過去、未來、現在為世。方位有十，流數有三，一切眾生織妄相成，身中貿遷，世界相涉。而此界性，設雖十方，定位可明。世間秖目東、西、南、北，上、下無位，中無定方，四數必明與世相涉，三四、四三宛轉十二，流變三疊一十百千，總括始終六根之中，各各功德有千二百。
阿難！汝復於中克定優劣，如眼觀見，後暗前明，前方全明，後方全暗，左右旁觀三分之二，統論所作，功德不全。三分言功，一分無德。當知眼唯八百功德，如耳周聽十方無遺，動若邇遙，靜無邊際，當知耳根圓滿一千二百功德。如鼻嗅聞，通出入息，有出有入，而缺中交，驗於鼻根，三分缺一，當知鼻唯八百功德。如舌宣揚，盡諸世間、出世間智，言有方分，理無窮盡，當知舌根圓滿一千二百功德。如身覺觸識於違順，合時能覺，離中不知，離一合雙，驗於身根，三分缺一，當知身唯八百功德。如意默容十方三世一切世間、出世間法，唯圣與凡無不包容，盡其涯際，當知意根圓滿一千二百功德。
問曰：三四、四三宛轉十二，流變三疊一十百千，何以通之？
曰：以觀一十百千，則三疊流變千二百之數自具，非外來也。所言眾生世界三四、四三，宛轉流變，則成十二，此第一疊也；於十二之上，各增十為百二十矣，此第二疊也；於十二之上，各又增百為千二百矣，此第三疊也。經言以是功德莊嚴六根，則為有法。今詳細分辨，錙銖校量者，欲示有法本自體空之妙故。又言皆令清凈，清凈者，遮空之辭也。
瑜伽論曰：眼不能見色，耳不能聞聲，鼻不能嗅香，舌不能嘗味，身不能覺觸，意不能知法，於此亦無能任持驅役者。以是觀之，則六根果空，空則無法也。諸佛妙義難以一言而盡，故前圣則有方便，使之生解以盡其情，建言以遣其執，情忘執滅，則解自棄。六根功德所以清凈，其旨見於下文。
是善男子至肉眼力如是。
論曰：父母所生之眼，肉眼也。肉眼何緣清凈耶？
曰：以眼不能自見故。中觀論曰：是眼不能自見其己體。若不能自見，云何見余物？以是知其空。而言清凈者，遮空之辭也。然則何以能見三千大千世界乃至一切眾生，及業因緣果報生處，悉見悉知乎？
曰：以精進之力成就，則自然證知。
晉僧法賢者，天挺神俊，博通經論。秦太子弘延至東宮，與鳩摩羅什議論，什莫敢觸其鋒。太子既崇尚，出入宮闈者三千僧，賢獨靜退頹然而已。偶謂弟子曰：昨見天竺五舶俱發。眾聞之，以為顯異。而賢有弟子自言得阿那含果。主事僧䂮、道洹者，倡於眾，曰：佛不聽說已所得、五舶之語，何以窮詰？又弟子誑惑，妄生同異，於律有違，理不同止。賢笑，與慧觀等四十輩渡江。姚興驚詬䂮等，使人追之不及。至江陵少留，而五舶尋果至矣。賢亦父母所生肉眼也。
復次，常精進至功德已如是。
論曰：父母所生常耳，常耳何緣清凈耶？
曰：以耳根無覺知故。智度論曰：聞者如何聞？用耳根聞耶？用耳識聞耶？用意識聞耶？若耳根聞，耳根無覺知故，不應聞；若耳識聞，耳識一念故，不能分別，不應聞；若意識聞，意識不能聞。何以故？先五識識五塵，然後意識識，意識不能識現在五塵，唯識過去、未來五塵。若意識識現在五塵者，聾盲人應識聲色。何以故？意識不破故。以是知其空。而言清凈者，遮空之辭也。
然則何以能聞於三千大千世界中一切內外所有諸聲？
曰：以精進之力成就，自然證知。
唐西域僧無畏者，以開元中至長安，明皇延見加禮敬焉。問曰：法師遠來良苦，欲何所止住？對曰：聞西明寺僧道宣持律甚嚴，愿往親近。於是明皇詔館于西明。宣燕坐一室，清如冰雪。而無畏飲啖無所擇，嘗醉吐坐褥，諠笑無度。宣厭苦之。一夕，捫虱投于地，無畏絕叫曰：律師撲殺佛子！我聞其聲，不忍其苦。於是宣起作禮，知其神異，而師事之。無畏亦父母所生之常耳也。
復次，常精進至先得此鼻相。
論曰：父母所生之鼻，非無漏法生之鼻，何緣清凈耶？
曰：以鼻亦身相，嗅觸難分故。以為鼻，則雙爪之形不在身外；以為身，則唯聞香臭。身、鼻兩種無系屬故。首楞嚴經曰：阿難！今汝心中以何為鼻？為取肉形雙爪之相？為取嗅聞動搖之性？若取肉形，肉質乃身，身知即觸，名元觸非鼻；以空為知，空則自知，肉應非覺。如是則應虛空是汝，汝身非知，今日阿難應無所在。以香為知，知自屬香，何預於汝？若香臭氣必生汝鼻，則彼香臭二種流氣不生。伊蘭及栴檀木二物不來，汝自嗅鼻為香為臭？臭則非香，香應非臭。若香臭二俱能聞者，則汝一人應有兩鼻，對我問道有二。阿難！誰為汝體？以是知其空。而言清凈者，遮空之辭也。
然則何以能聞於三千大千世界，上下內外種種諸香？
曰：以精進之力成就，自然證知。
龍勝菩薩未出家時，嘗從外道學隱形之法。外道秘不肯傳，龍勝苦求不已，乃以藥三丸授之，曰：用竭復來。因教以服食之法。龍勝研碎一丸，嗅之，凡用藥材九十三種，皆知名件。龍勝亦父母所生之鼻也。
復次，常精進至或時為現身。
論曰：以舌根於大眾中有所演說，出深妙聲，又能變諸異味為甘露味，而皆父母所生之舌，何緣清凈耶？
曰：以不知音聲所從來，甘露味所依止故。若音聲所從舌根來耶？舌及耳、鼻皆具於面，不從耳、鼻來，而從舌根來耶？若不從舌根來，耳、鼻應能語言。何以故？以俱是面相故。以甘露上味依止舌根耶？則遇世雜味，應不推移，咸、酸、苦、淡，變生無常，畢竟上味何所依止？
華嚴經曰：諸天子！如此音聲不從東方來，不從南、西、北方，四維上下來。業報成佛亦復如是，非十方來。諸天子！譬如汝等昔在地獄，地獄及身非十方來，但由於汝顛倒惡業，愚癡纏縛，生地獄身，此無根本，無有來處。以是知其空。而言清凈者，遮空之辭也。
然則何以信其若欲以妙音遍滿三千界，隨意即能至？
曰：以精進之力成就，自然證知。
晉僧道生者，隱於姑蘇虎丘山，欲講涅盤經，患無聽徒，乃豎石為講之。至闡提人亦有佛性，普告曰：如我所說義，契佛心不？於是眾石作首肯之狀。以生能令石亦肯首，則妙音隨意可至無疑矣。道生亦父母所生之舌也。
復次，常精進至一切於中現。
論曰：父母所生常體，何緣清凈耶？
曰：以分段生死之趣，而能開合自如故。圓覺經曰：眼根清凈，根清凈故，眼識清凈，識清凈故，聞塵清凈，聞清凈故，耳根清凈，根清凈故，耳識清凈，識清凈故，覺塵清凈。如是乃至鼻、舌、身、意亦復如是。以是知其空。而言清凈者，遮空之辭也。
然則何以能令三千大千世界眾生生時死時、上下、好丑、生善處惡處悉於中現？
曰：以精進之力成就，自然證知。
晉僧佛圖澄者，天竺人也。以永嘉四年至洛陽，自言百余歲。腹旁有孔，以絮塞之，夜讀書，則拔絮出光照室。又常將齋臨水，從孔中引腸胃洗濯，乃還納腹中。以油涂掌中，使童子即而窺之，童子驚走，曰：是中有軍馬。蓋照見石氏擒劉曜，計其處，千余里。澄亦父母所生之常體也。
復次，常精進至持法華經故。
論曰：意如幽室見，何緣知其清凈耶？
曰：以圓明了知，離分別念而知之。經言諸所說法，隨其義趣，皆與實相不相違背者，圓明了知也。又言若說俗間經書、治世語言、資生業等，皆順正法者，離分別念也。維摩詰經曰：一念知一切法是道場，成就一切智故。圓明了知，離分別念，則知其空。而言清凈者，遮空之辭也。
然則何以能於三千大千世界六趣眾生心之所行、心所動作、心所戲論，皆悉知之？
曰：以精進之力成就，自然證知。
唐僧義福者，開元中，住長安興善寺。福，上黨人，有慧辯，日誦數萬言，搢紳敬事之。所至，人施金帛以萬計，皆委之而去。一日，謂其徒曰：吾此日終。兵部侍郎張洎、中書侍郎嚴挺之、刑部侍郎房琯、禮部侍郎韋涉，嘗所過從者，聞福將化，畢集於是。陞座告別曰：日昃當行。張洎私謂房公曰：吾餌金丹，不敢臨喪。乃引去。福顧房公曰：吾與張公相善有年，其人有非常之禍，名節俱喪。若能終此法會，庶幾可免。惜哉！又曰：公必為中興名臣，勉之。言卒而化。張洎後果陷祿山，而房琯翊載兩朝，立大節。福之意根清凈如此。
無盡居士論曰：隨喜功德修於現在，而通於未來矣。法師者，以無畏心說是妙經，則功德宜如何哉？是人也，不待受生，而獲報明矣。
眼根八百功德，耳根千二百功德，鼻根八百功德，舌根千二百功德，身根八百功德，意根千二百功德。此乃父母所生肉眼、耳、鼻、舌、身、意，以是說經功德，莊嚴六根，皆令清凈。眼清凈，則一切悉見；耳清凈，則一切皆聞；鼻清凈，則無香不辨；舌清凈，則無味不美，無音不妙；身清凈，則如映琉璃，內瑩外照；意清凈，則思惟言說，皆是佛法。此則自利利他，成己成物，六根之報豈虛也哉？
舊經本云：身根、鼻根各具千二百功德，恐梵本翻譯或藏經傳寫之誤。予以海眼經文殊偈觀音入理之門，校正身、鼻二根，改從海眼，庶行布圓融，不相違戾。
爾時，佛告至皆同一號。
論曰：經言乃往古昔，則無有定所之辭也。言無量無邊不可思議阿僧只劫，則無有定數之辭也。言有佛名威音王如來，則無有定體之辭也。
何以言之？
曰：無有定所者，顯發廣大而無依無住義故。無有定數者，顯發甚深而出諸數量義故。無有定體者，顯發微妙而無時無性義故。凡物有容斯有威，有言斯有音，今尚無物，而曰威乎？尚無言，而曰音乎？自是觀之，則所謂無有定體明矣。
威音王佛尚無定體，而曰壽量四十萬億那由他河沙劫，何也？而曰正法住世一閻浮提微塵數劫，乃至像法住世四天下微塵數劫，何也？
曰：以明二種法身故。然壽量之劫，不為減；正法、像法住世，不為增。蓋非有思惟心所能測度之境也。
問曰：何謂二種法身？
曰：金剛般若論曰：有二種法身：一者、證得法身；二者、言說法身。夫廣大而無依無住，甚深而出諸數量，微妙而無時無性者，即證得法身也。非有思惟心所能測度之境，即言說法身也。
問曰：經言於此國土復有佛出，亦號威音王如來，何意哉？
曰：修多羅有月喻。曰唯一月真，中間更無是月非月者，以明月有定體故。於此欲發明無有定體之旨，故言復有佛出，號威音王如來，豈特二如來而已？雖至億千萬數可也。故又言：如是次第有二萬億佛，皆同一號。夫言數者，起於眇忽，增至億兆，參差闊略，皆所不可。
今自一威音如來至二，自二遂及二萬億，其參差闊略如此，似無意於言數者也。於此又發明無數量之旨。最初威音王如來，則劫名離衰，國名大成。至於第二佛，則曰於此國土而已，其詳簡不侔，似無意於言處者也。於此又欲發明其無有定所之旨。學者精研而深觀之。
最初威音王至為常不輕。
論曰：常不輕菩薩告人以當作佛，乃遭打逐，何也？
曰：菩薩告之之心，善矣；而告之之辭，未善也。明珠白璧以暗投人於道，而人猶按劍而疑之，況無因而得佛位乎？
然則菩薩不省其辭未善，而告之歟？
曰：知之而告之，以誡後世為師者，使授法當以如來世尊為法耳。
佛嘗於首楞嚴會上，使阿難自徵其心，更七處而無得，乃舉拳問之，曰：汝將誰見？對曰：我與大眾同將眼見。佛言：汝稱我拳曜汝心目，汝目可見，以何為心？而阿難乃曰：現今徵心所在，而我以心推窮尋逐，即能推者，我將為心。佛言：咄！阿難！此非汝心。阿難於是驚矍，自陳曰：說此非心，我實驚怖。乃至佛曰：我非勑汝執為非心，但汝於心微細揣摩，若離前塵，有分別性，即真汝心；若分別性離塵無體，斯則前塵分別影事，塵非常住。若變滅時，此心即同龜毛兔角，則汝法身同於斷滅，其誰修證無生法忍？
佛之心，欲阿難之悟其作佛，甚於常不輕之告人也。而其辭曲折如此。然阿難說偈曰：大雄大力大慈悲，希更審除微細惑。故曰常不輕告之之辭未善也。
晉樂廣，與客飲，客見盃中有蛇，既歸而病。廣知其蛇蓋所坐署屋之晝也，不告之，而復延其客於晝影之下。客見盃中之蛇，晝影也，其病遂癒。
唐僧智永，號書字工。有來學者，依止二十年而去。永知業未精，而不告之，但付一篋，曰：到家當發。其人中路疑而發之，則磨穿之硯數枚，其人乃悟其學之未至也。
樂廣、智永，雖盃酒、技藝之間，其告人也妙密如此，豈常不輕菩薩告人當作佛也，而徑廷如是乎？
是比丘至三藐三菩提。
論曰：經言是比丘臨欲終時者，六根不行之時也。六根不行，則為無功。又言具聞威音王佛先所說經，夫無功而聞經，則為無功之功也。無功之功，其體自妙而常寂，根塵所莫能間，數量所莫能礙，故言二十萬億偈悉能受持，即得如上眼、耳、鼻、舌、身、意清凈。得是六根清凈已，更增壽命二百萬億那由他歲。
修多羅有二種覺：一者、性覺；二者、本覺。又有二種般若：一者、本覺般若；二、始覺般若。而此四種之名，隨義而立，體則常同也。首楞嚴經曰性覺妙明，本覺明妙者，辭相錯以成其義，謂性覺妙明為一切眾生現證之境，不從能所而生，不因修證而起，本自妙而常明者也。能以始覺般若，明性覺之妙，故言本覺明妙。夫未以始覺般若明之，則名性覺，性覺則不屬終始故也。既以始覺般若明之，則名本覺，本覺則分本末故也。自是觀之，則三種義而具四種名。
經言威音王佛，則性覺之象，以不言處所，但言具聞先所說經而已。日月燈明佛，則本覺之象，以言命終之後，於其法中。云自在燈王，則始覺之象，以言於此諸佛法中。
問曰：於威音王佛，則言先所說經；於日月燈明佛，則言於其法中，說是經；於云自在燈王佛，則言於此諸佛法中，受持讀誦，為四眾說。三佛皆以說經為言，何意哉？
曰：顯示此本自妙而常明之體遍照法界，普濟群生，使傳續無盡，即其旨也。佛傳續者也，故言常不輕菩薩豈異人乎？我身是也。
得大勢至疾成佛道。
論曰：於此論法華經之力殊勝，眾生聞熏之者，終必成佛。雖經微塵數劫，如釋迦牟尼佛，而墮惡趣，如跋陀羅、師子月等，皆登覺道。夫威音王佛壽量及正法、像法住世，已經無數塵劫，而況二萬億同名之佛，而常不輕菩薩聞經發心，乃在最初乎？如經言：我於宿世不受持讀誦此經，為他人說者，不能疾得阿耨多羅三藐三菩提。我於先佛所受持讀誦此經，為人說故，疾得阿耨多羅三藐三菩提。則聞熏而信，經微塵數劫，終必成佛者，以如此人食少金剛，此金剛性不與血肉合，則至地，地亦不能留，直至金剛際而止耳。
經言彼時四眾乃至以瞋恚意，輕賤我者，二百億劫常不值佛、不聞法、不見僧，千劫於阿鼻獄受大苦惱。畢是罪已，復遇常不輕菩薩，教化阿耨多羅三藐三菩提者，則聞熏而不信，雖墮惡趣，終必成佛者，以此如豐城劍埋獄屋下，而光芒見斗牛之間，一旦發之，為希世之寶。
問曰：信而微塵數劫終必成佛可也，不信而墮惡趣矣，亦曰成佛，寧有是事哉？
曰：華嚴經曰：佛子為菩薩時，於兜率天宮放大光明，名光幢王。照十方佛剎微塵數世界，彼世界中地獄眾生遇斯光者，眾苦休息，得十種清凈眼，耳、鼻、舌、身、意亦復如是。咸生歡喜，踴躍稱慶，從彼命終，生兜率天。天中有鼓，名甚可愛樂，彼天生已，此鼓發音而告之言：諸天子！汝以心不放逸，於如來所種諸善根，往昔親近眾善知識毗盧遮那，大威神力，於彼命終，來生此天。此其證也。
無盡居士論曰：常不輕菩薩凡見比丘、比丘尼、優婆塞、優婆夷，禮拜贊嘆言：我深敬汝，汝等皆行菩薩道，當得作佛。夫人人具足，個個圓成，行菩薩道，當得作佛，此妙法華經之旨也。蓋善財問善知識：云何行菩薩道？云何修菩薩道？善知識即下座作禮，以華散之，則行菩薩道而作禮，豈可輕之哉？汝以吾為狂，則輕辱毀罵，是汝不自信，而自謗此經也。
然則隨喜法師功德既如彼，則謗經之罪安可免乎？故常不輕即值威音王佛，同說法華經二十千萬億偈，得六根清凈，復值二千億日月燈明佛，復值二千億云自在燈王佛，復值千萬億佛，而成我今釋迦牟尼佛。其輕賤者，二百億劫常不值佛、不聞法、不見僧，千劫於阿鼻地獄受大苦畢，獲遇常不輕教化，此持經、謗經二者罪福之報也。而佛之慈悲，平等無二矣。
爾時，千世界至得未曾有。
論曰：舌根面相之小者，而不出諸口，梵天色界之極處，而度越欲天，經乃言廣長舌相上至梵天乎？一切毛孔，身之細微，十方世界，境之廣大，經乃言光明遍滿於一切處乎？夫自舌相而觀之，上至梵天者，非豎窮三際耶？又自毛孔而觀之，遍至諸處者，非橫亙十方耶？然非佛自示現之，如是十方分身諸佛蓋亦互為之。
經復言於此一時，滿百千歲，則該三際十方之廣，滿百千歲之久，而皆見於佛。說法之頃，謦欬彈指皆聲之小者，十方世界皆處之廣者，而言是二音聲皆能遍至。然非佛與分身諸佛，多寶與諸菩薩見之而已，一切天、龍、夜叉乃至人、非人等，亦皆見之。此豈識心分別，妄情裁接之境哉？
問曰：非識心分別，妄情裁接之境，則是智之境歟？智之境，佛佛證之，眾生亦有能證之者歟？
曰：圓覺經曰：一切眾生皆證圓覺，逢善知識，依彼所作因地法行。爾時，修習便有頓漸。若遇如來無上菩提正修行路，根無大小，皆成佛果。然未極真信者，當以事觀之。
陳那，嘗與外道論義，外道墮負，化而為石。陳那則結草肖其形而鞭之，因血流，石亦吼而升空。則非有情、無情之異。
漢孝子蔡順，負薪入郭。忽客至其舍，母自齕其指，而順心動，馳而歸。則非有間隔之遠。
唐元德秀猶子，提孩失母，家貧，無乳媼，而德秀乃自乳之，而乳為之湩。則非有男女之相。
漢孝子孟宗之母，冬月思筍，宗泣於竹間而筍生。則非有時節之殊。謂之不證，可乎？
即時，諸天至如說修行。
論曰：耆闍崛山，佛現神力之時，有無量百千萬億舊住娑婆世界菩薩摩訶薩及諸比丘、比丘尼、優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等一切之眾，而經但言諸天於虛空中，勸令深心隨喜乎？
曰：惟天性為最利，見佛所示境界廣大微妙，通達無礙，則先開悟，自信其所證無錯謬，故彌感佛恩，作師子吼耳。故言高聲唱言：過此無量無邊百千萬億阿僧只世界，有國名娑婆，是中有佛，乃至汝等當深心隨喜，亦當禮拜供養釋迦牟尼佛。
問曰：釋迦牟尼佛在此耆闍崛山中，而空中之聲乃曰過此，非特過此而已。又言無量無邊百千萬億阿僧只世界，國名娑婆，是中有佛，何也？
曰：以是佛身無有依處故。何以故？如前所現之境，為智智之境，故智智清凈，寧有限極哉？佛猶以空中之聲未能發諸眾生癡暗之相，則以眾莊嚴具、珍寶妙物、華香、旛蓋，散之佛上，而此諸妙供養從十方來，變成寶帳。凡為此者，欲以開顯色心不二故。何以故？是所散諸妙供具無有心識，而能從十方來，又能變而為帳，則色心不二之旨也。
色心不二，則智智清凈，故般若經曰：無二無二分，無別無斷故也。經之微妙，盡修行心數門戶，故言以要言之，如來一切所有之法也。是無障礙不思議之境，故言如來一切自在神力也。不妄開示此難信之珠，故言如來一切秘要之藏也。人天二乘所不能知，故言如來一切甚深之事也。向則密說，今則明告，故言皆於此經宣示顯說也。
所在國土至決定無有疑。
論曰：經言汝等於如來滅後，應一心受持、讀誦、解說、書寫、如說修行者，告以親近隨順之旨也。故言應一心受持。今言若有受持、讀誦、解說、書寫、如說修行，則是或見親近隨順之人也。親近隨順之人，則能念念無間；由念念無間故，不與妄合；由不與妄合，故能遇緣即宗，於諸緣塵當處出生，隨處滅盡。故經言若經卷所在之處，若於園中，若於樹下，若於僧坊，若白衣舍，若在殿堂，若山谷曠野，是中應起塔者，滅盡之所也。
無盡居士論曰：前佛、後佛皆說妙法蓮華經，經有百千萬億那由他河沙等偈。而前此演說者，寶車、藥草、化城、鑿井、醉客、狂子，種種譬喻，而不顯其法門，至，而後妙法蓮華經無量句偈粲然大備。
所謂如來與十方世界分身諸佛，一切毛孔皆放無量色光，皆悉遍照。出廣長舌，放無量光，上至梵天，滿百千歲，還攝舌相。一時謦欬，俱共彈指，是二音聲遍至十方諸佛世界，地皆六種震動。
諸天於虛空中高聲唱言：釋迦牟尼佛今為諸菩薩說大乘經，名妙法蓮華。眾生聞空中聲已，合掌向娑婆世界，遙散妙具，猶如云集，變成寶帳，十方通達，為一佛土。
爾時，佛告上行等菩薩：如來一切所有之法、一切自在神力、一切秘要之藏、一切甚深之事，皆於此經宣示顯說。是故汝等，我滅度後，應一心受持、讀誦、解說、書寫、如說修行。若經卷所住之處，皆應起塔供養，是處即是道場，諸佛於此得阿耨多羅三藐三菩提，於此轉法輪，於此般涅盤。
廣長舌者，阿僧只劫不妄語之所莊嚴也。舌相至梵天者，舌者，宣說圓通之根超欲界，而說經不可以相求也。毛孔交光，佛佛互照，主伴重重也。滿百千歲，還攝舌相者，出攝久近自在在我也。諸佛謦欬聲及彈指之聲周聞十方國，此則諸佛說法妙而難思也。地皆六種動者，說法已竟，動地表法也。夫稱性而論，則不見修行之實證；執相而談，則昧於忘言之妙會。受持是經，囑累是經，意在茲乎！
爾時，釋迦至勿生慳吝。
論曰：金剛般若經曰：須菩提！於意云何？如來於然燈佛所有法得阿耨多羅三藐三菩提不？不也，世尊！如我解佛所說義，佛於然燈佛所無有法得阿耨多羅三藐三菩提。佛言：如是！如是！須菩提！實無有法如來得阿耨多羅三藐三菩提。須菩提！若有法如來得阿耨多羅三藐三菩提者，然燈佛則不與我授記：汝於來世當得作佛，號釋迦牟尼。以實無有法得阿耨多羅三藐三菩提，是故然燈佛與我授記。以是觀之，則佛無法與人明矣。
而經於此乃言：如來有大慈悲，無諸慳吝，亦無所畏，能與眾生佛之智慧、如來智慧、自然智慧。如來是一切眾生之大施主。以是觀之，則佛有法與人亦明矣。稱性所說義相背戾如此，何所折衷哉？
曰：華嚴經曰：如來明星現時，忽然大悟，普觀無量眾生，嘆曰：無一眾生而不具有如來智慧德相，但以妄想執著而不證得；若離妄想，則一切智、自然智、無礙智即得現前。夫妄想執著，無有實相，如人迷東為西，忽有悟人指示之，則迷西之情自解，而東方不從外來也。
所以如來智慧者，通於迷悟言之也。自然智慧，蓋於迷解之時證之也。能以方便指諸眾生，使其迷解者，佛之智慧也。如來智慧為所證，佛之智慧為能證，至於自然智慧，則不屬能所，以不從人得故。嗚呼！自然智慧不從人得，則釋迦牟尼佛於然燈所但得授記而已也。能以方便指諸眾生，使其迷解者，名佛之智慧，則此經言能與眾生佛之智慧、如來智慧、自然智慧也。不然經但言佛之智慧足矣，而又言如來智慧、自然智慧者，諸佛妙意難以一言盡之故也。
於未來世至諸佛之恩。
論曰：於信如來智慧者，則稱善男子、善女人，以是知其為根熟眾生也；於不信受者，則但稱其為眾生，以是知其為根未熟眾生也。金剛般若經曰：須菩提恭敬而白佛言：希有！世尊！如來善護念諸菩薩，善付囑諸菩薩。天親菩薩釋之曰：善護念者，為根熟眾生說；善付囑者，為根未熟眾生說。佛之法施不遺眾生如此。譬如師子王之搦象搦兔，其力未嘗不均也。
首楞嚴經曰：阿難！我今度汝已出生死，汝遵佛言，名報佛恩。以其知奉持最後明訓者，是為知恩也。
時諸菩薩至皆大歡喜。
無盡居士論曰：佛從法座起，現大神力，以右手三摩無量菩薩摩訶薩頂，付囑以應當一心流布此法。諸菩薩同聲三反，如世尊勑，愿不有慮。佛令諸佛菩薩各還所安法座者，不動之體也。起而以右手三摩者，順體以致用也。頂者，尊而無上也。一心流布者，佛無二說也。同聲三反者，終始相成也。各還所安者，本覺則遍周沙界，始覺則佛佛道同也。
爾時，宿王華至說法華經。
論曰：禪觀經曰：藥王菩薩昔名星光，嘗從日藏尊者聞說佛慧，即以雪山上藥供養眾僧，而發大愿：愿我於未來世能治一切眾生身病及與心病。發是愿已，舉世歡喜，故號藥王。
經言爾時，佛為一切眾生喜見菩薩及眾菩薩、諸聲聞眾說法華經，則知藥王菩薩因地所以號一切眾生喜見者，以其本所誓愿清凈廣大，而致眾生歡喜。故此經能為心病者之良藥，信而受持者，必獲六根清凈之報；聞而疑者，如人入藥肆，雖未服食，而為藥氣所熏，有病亦損也。藥王菩薩於昔能舍所愛之身、莊嚴之臂，則非止能治一切眾生身、心諸病，亦能治佛病、法病也。
是一切眾生至色身三昧。
論曰：華嚴十明論曰普賢菩薩對現色身在一切眾生前，教化無有休息者，十一地菩薩所利眾生等同法界，隨根隨時對現色身，不為而用，不作而應，以普光明智不屬方所，同眾生心，任物現形，無往來故。文殊師利菩薩作象王回旋，以觀善財童子者，示攝受之意也。蓋以大圣無方，智圓形遍，隨根對現，不背眾生。一切眾生如應見者，皆如對面，而諸眾生各不相知，皆謂圣者獨對我語耳。
問曰：何修而能證此三昧耶？
曰：唯以精進之力成熟，無別法也。精進有四種三昧：一者、常行；二者、常坐；三者、半行半坐；四者、非行非坐。於是四種，一向攝心，念念無間。經言是一切眾生喜見菩薩樂習苦行，於日月凈明德佛法中精進經行，一心求佛者，樂習常行三昧也。始自精進經行，一心求佛，終至對現色身在一切眾生前，教化無有休息，是謂精進之力成熟之效也。
得此三昧已至以供養佛。
論曰：修多羅有三法，攝一切差別之義：一者、遍計性，名分別執。若得人空智，則此執方遣。二者、依他性，名法執。若得法空智，則此執方遣。二執次第而盡，則方入圓成實性。解深密經曰：翳眼人，如遍計；現青黃，如依他；凈眼人，如圓成。陳那菩薩則以智照此三法，而說喻為偈曰：
於藤起蛇知，見藤則無境。
若知藤分已，藤知如蛇知。
以藤知蛇，知皆自亂知，非本自妙而常知故。何以故？如人見藤似蛇，為境所誑，及見藤，則異相之蛇便滅，此則遍計分別之心絕矣。然藤者，色、香、味、觸而成。析此藤，則但有色、香、味、觸，而異相之藤亦滅，此則依他法執之心絕矣。二執已盡，則圓成實性現前，一切眾生喜見菩薩以得現一切色身三昧，皆由苦行隨順三法，將以示其體相，令一切眾生皆證也。故不以神力供養為精進。
經言又雨海此岸栴檀之香，此香六銖，價直娑婆世界，以供養佛者，香以象神通，而曰六銖，則六神通也。然猶與娑婆世界相直，非所有現行俱無能所者也。
作是供養已至而以供養。
論曰：經自而自念言：我雖以神力供養於佛，不如以身供養，乃至而各默然。其身火然千二百歲，過是已後，其身乃盡者，雖遍計分別執，得人空智故。又自作如是法供養已，命終之後，乃至即於八萬四千塔前然百福莊嚴臂七萬二千歲而以供養者，離依他法執，得法空智故。蓋身相既盡，則法執亦亡故也。
問曰：何以言即服諸香耶？
曰：五欲熱惱，以戒清涼之，栴檀能除熱惱，故言栴檀。冤憎之痛，以定止息之，薰陸能止痛，故言薰陸。禪支凝結，以慧發明之，膠香能去瘡疹，故言膠香。但離虛妄，名為解脫而已。兜樓婆、畢力迦，則水沈之麤者也。觀於久遠猶如今日，則水沈之必至淵底者也。故以兜樓婆、畢力迦為解脫，而以水沈為解脫知見也。故言兜樓婆、畢力迦、沈水，以是五種香，以象戒、定、慧、解脫、解脫知見。又以薝卜諸華之香為油涂之，以象如意也。
又問：何以言以天寶衣而自纏身，灌以諸油，以神通力愿而自然其身，光明遍照八十億河沙世界耶？
曰：言自然其身者，非常火也。以智慧火也，方其然時，根境寂照，故其光明遍徹無礙也。
又問曰：何以言是真精進，是名真法供養耶？
曰：以神力供養者，非精進，非真法供養，惟以大智慧照此身相了不可得，以是不可得之妙，普供十方如來，則為真法供養也。
又問曰：何以謂之得解一切眾生語言陀羅尼耶？
曰：此名入辭無礙三昧也。如經欲示身不可得，則言一千二百歲焚燒其身；欲示法執不可得，則言七萬二千歲復燒百福莊嚴之臂。謂此語為真實也耶？則眾生信心無自而生。謂此語為非真實也耶？則佛之無漏智所演不應虛誑。蓋言一切眾生語言者，雜偽也。又言陀羅尼者，真實也。雜偽而真實，終不可解，而有解之者，故般若經曰不可解者，即般若，般若非可解、非不可解是也。
又問：身相之盡，則言千二百歲；法執之盡，則言七萬二千歲。既敘日月凈明德佛出生入死，又敘一切眾生喜見菩薩出生入死，何意哉？
曰：於身相，以千二百歲為言者，十二緣生所滅之區宇也。於法執，以七萬二千歲為言者，七識染污所執持也。身相所以言生，法執所以言死，以二執不出生死之域，而所供養佛住世及入般涅盤無異相也。
令無數求至自然還復。
論曰：龍勝菩薩曰：無有一法定性可取，故名不可破；以眾生著因緣空法，故名為可破。譬如小兒見水中月，愛著欲取，而不可得，心懷憂惱。智者教言：雖可眼見，不可手捉。但破可取，不破可見。
經言于時菩薩於大眾中立此誓言：我舍兩臂，必當得佛金色之身，若實不虛，令我兩臂還復如故。作是誓已，自然還復，則知圓成實智雖舍兩執，而不絕滅，但破可取，不破可見之旨也。
圓覺經曰善男子！彼新學菩薩安處徒眾宴坐靜室，常作是念：我今此身，四大和合。所謂發毛、爪齒、皮肉、筋骨、髓腦、垢色，皆歸於地，唾涕、膿血、津液、涎沫、痰淚、精氣、大小便利，皆歸於水，煖氣歸火，動轉歸風，四大各離。今者妄身當在何處，乃至畢竟無有緣心可見者，入人空觀也。
又言善男子！彼之眾生幻身滅故，乃至幻滅滅故，非幻不滅。譬如磨鏡，垢盡明現者，入法空觀也。然以觀法治之而空，故言垢相永滅，十方清凈。未見本來身心之相不可得之意，故又言：譬如清凈摩尼寶珠映於五色，隨方各現，諸愚癡者見彼摩尼實有五色。善男子！圓覺凈性現於身心，隨類各應，彼愚癡者說凈圓覺實有，如是身心自相亦復如是。隨類各應，則千二百歲所焚之身也。現於五色，則七萬二千歲所焚之臂也。而凈摩尼珠之體，則一切眾生喜見菩薩也。
由斯菩薩至一切眾生。
論曰：如前段經所論，曰：欲示身相不可得，則言一千二百歲焚燒其身；欲示法執不可得，則言七萬二千歲復燒百福莊嚴之臂。以明身相既盡，法執亦亡。則經之設象以達其意，洞然無疑矣。於此乃言若有發心欲得阿耨多羅三藐三菩提者，能然手指，乃至足一指，供養佛塔，則若誡勑之實然，何也？
曰：亦象也。言未能頓獲人空、法空二種之智，但如阿那含人於分別生滅之相舍其麤執，於五利使舍其身見亦可也。
起信論曰：分別生滅相者，有二種。云何為二？一者、麤與心相應故；二者、細與心不相應故。與心相應，謂之執染之麤者。經言能然手指，則執已無，力麤相盡矣。瑜伽論曰阿那含雖無身見，於舍受時，我愛現行方起，則身見未全盡也。經又言乃至足一指，則身見未全盡之象也。
晉僧法羽，平生誦法華經，慕藥王菩薩焚身之施，以白蒲坂晉王姚緒，曰：入道多門，何必燒骸體乎？曰：吾愿如是。即以布滔香油自纏其身，誦，以登火柵。
又宋僧慧益，有至行，辟谷累年。於鍾山置鑊辦油，乘牛車詣云門，辭武皇帝，乃入鑊，據小床，以油灌吉貝帽，將著之。帝令太宰勸曰：為道多途，何必焚身耶？曰：本愿如此，不敢上煩圣慮，乞度僧二十人。許之，即誦，火至眉，聲猶分明。翌日，帝為設齋建寺，號藥王。
嗚呼！法羽、慧益視不貲之軀如薪芻，讀此品未熟之誤也。豈不哀哉？
問曰：經言說是時，八萬四千菩薩得解一切眾生語言陀羅尼，眾生語言，何以復言陀羅尼乎？
曰：一切圣教以四法為體，謂名身、文身、句身、語身也。蓋先以慣習相領解，故為四。聞持流布，令法久住，故三世如來正法賴此名、文、句、語等，防閑世間雜揉無義之論。一切圣教譬如牛乳，以酵發之，久而成酪；世間雜揉無義之論譬驢乳，其色與牛乳同，至裂之，則成不潔。
今言一切眾生語言陀羅尼者，非分別智識所到之境。何以故？以一切圣教攝之歟，則名一切眾生語言。以世間文書攝之歟，則名陀羅尼。如，則曰世俗文筆贊詠外書皆不當親近。所言外書，則非正法也。
而又曰：若說世間經書、治世語言、資生業等，皆順正法。自是觀之，則聲音語言豈有實相哉？此土惟棗柏大士得解一切眾生語言陀羅尼。其論華嚴經也，則曰：文殊師利居東北方清涼山者，艮卦也。艮為小男，主東北方，故艮為小男，為童蒙，為文殊，常化凡夫，啟蒙見性及本智之初首故。又與普賢俱在東方卯位，卯為震卦也。震為長男，又像日出，東方春陽發萌，無物不生，無物不照，理智雙徹，體一無二。如日出東方，無物不照，春陽發萌，無物不生。以根本智、差別智無別體用，生萬行故。子為佛位，丑為信位，寅為十住，卯為十行，辰為十回向，巳為十地，午為等覺，未為晦明，入俗同俗化迷，申、酉、戌、亥為所化。此真入辭無礙三昧，游戲於眾生語言陀羅尼者也。而義學之師聞之，豎毛喪氣，蓋龍象蹴踏，非驢所堪也。
無盡居士論曰：如來既付囑若經卷所住之處，皆應起塔供養。宿王華菩薩即問藥王菩薩：云何游於娑婆世界？佛告宿王華：乃往過去無量劫，有佛號日月凈明德。彼佛為一切眾生喜見菩薩等說法華經。是一切眾生喜見菩薩樂習精進，滿萬二千歲，得現一切色身三昧。以種種香華供養已，又以香油灌身，然以供養。命終於此佛國，化生於凈德王家，而白父言：我先供養日月凈明德佛，聞說法華經八百千萬億那由他等偈，即往作禮，偈贊彼佛。彼佛滅後，收舍利，起八萬四千塔。又然兩臂供養，發誓愿言：我舍兩臂，必得佛金色之身。作是誓已，臂復如本。爾時，喜見即藥王菩薩是也。
于時會中聞說者，所得功德無量無邊，而況於親為藥王乎？
供養奉事，若行舍愛，所獲報身如此，然猶未離有為之果，不如受持此經一四句偈，其福最多，此我佛囑累之至也。