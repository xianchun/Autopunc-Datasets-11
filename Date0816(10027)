祖賢首座，撫之金溪人。人品高妙，得法於癡鈍。久留閩南，欲歸鄉，至義江有感而反，焚綾牒，與歸竟嘉編茅，隱於莆之土囊山。嘉既赴福師餓死漢，老宿著甚死急，恁麼見解，喚來痛打一頓，趁出三門。為甚如此？為人須為徹，殺人須見血。
烏虖！為拙庵拈出底，木庵處得來，語在叢林，話在人口。雖然，要見秀巖，猶隔海在。
江西云臥瑩庵主，曰：徑山謙首座，歸建陽，結茅于仙洲山，聞其風者，悅而歸之，如曾侍郎天游、呂舍人居仁、劉寶學彥修。朱提刑元晦以書牘問道，時至山中，有答元晦，其略曰：十二時中，有事時隨事應變，無事時便回頭，向這一念子上提撕。狗子還有佛性也無？趙州云：無。將這話頭只管提撕，不要思量，不要穿鑿，不要生知見，不要強承當，如合眼趒黃河，莫問趒得過趒不過，盡十二分氣力打一趒。若真個趒得，這一趒便百了千當也；若趒未過，但管趒，莫論得失，莫顧危亡，勇猛向前，更休擬議。若遲疑動念，便沒交涉也。
謙嘗從劉寶學請，住建之開善，向與云臥同侍大慧最久。劉朔齋云：文公朱夫子，初問道延平，篋中所攜惟孟子一冊、大慧語錄一部耳。
臨安府凈慈北磵簡禪師，贊茶陵郁云：
進步竿頭攧斷橋，太虛凸處水天凹。
古今吃攧人多少，不似闍梨這一交。
贊靈照女云：
屋橫機抗老爺，門前歛手揖丹霞。
娘生爺養好兒女，也有許多無賴查。
叢林多誦之。淳佑丙午三月晦日，書偈云：
平生無伎倆，赤腳走須彌，
一步闊一步，三更過鐵圍。
且曰：翌日可行矣。至期，趺坐而滅。
中舍程公公許奠以文，略曰：踞南山頂，垂綸千尺，湖水渺彌，魚寒不食。示病及期，體癯神逸。維莫之春，參徒云集，師顧而笑，吾歸有日。題四句偈，茲為絕筆。及孟夏朔，泊然入寂。師昔所證，本自綿密，末後一著，乃見真實，是為實錄。
噫！老磵神情秀特，博學強記，而喜為文。得法於東庵佛照，昔甘露滅、瑩仲溫皆見地明白，其可以文字多之，老磵委順時，尤殊特若此。
參預真文忠公德秀與雙徑崧少林同里閈，相與講道，翰帖往來，無歲無之。
一帖云：甲子乙丑年間，在延平，嘗夢至一所，十六羅漢在焉。其中相好端嚴者，忽開目相視，微笑曰：得大堅固力。俄而天樂浮空而至，音節之妙，絕異世間，遂寤。今將三十載，佩服不忘。近於夢筆得閑山一片，筑小庵其上，欲以大堅固力為銘，擬得吾師一偈，以開發蒙滯。等覺亦舊游也，其能忘情乎？
余見此帖於徑山三塔庵。烏虖！西山可謂三十年一夢而覺矣，欲銘大堅固力寐語作麼？何必佛行重說偈言？
慶元府小靈隱柏巖凝禪師，性簡亢，無所交接，乃息庵法嗣。住金文日，提綱云：盡大地是個住處，不用強安排；盡大地是個當人，何須求影迹？東邊住喚作東邊長老，西邊住喚作西邊長老，翻來覆去，橫倒豎直，一月之間，做出許多不唧。雖然，你要見凝上座，又卻在那邊更那邊；你不要見，又卻在你諸人眉毛眼睫上。如是而住，如是而說，一個舌頭分作兩橛，且道那個舌頭？顧左右云：了！大抵步驟熟，如籋云汗血，無蹇態也。
秀巖瑞禪師，與無用、松源入閩，見乾元木庵，問：近離甚處？
曰：鼓山。
曰：恰欲得鼓山信，將得來麼？巖展兩手。
庵曰：參堂去。俾其執庫務，亦不憚勞，庵陰奇之。
洗衣次，庵曰：作什麼？巖提起衣。
庵曰：答話也不會。巖擬議，庵便掌，忽省發。
後住明之育王，為佛照嗣。庵聞之，寄以偈曰：
媽媽年來齒發疏，心心只是念奴奴。
一從嫁與潘郎後，記得從前梳洗無？
余昔預石門會和尚法席於九峰，聞其言如此。
鐵鞭韶禪師，剛正孤硬，以大法為重任。住吳門承天，廣架僧堂，以延衲子。室中舉狗子佛性話驗之，少有契者。元雙杉時在會中，投偈云：
狗子無佛性，一正一切正。
寰中天子勑，塞外將軍令。
目禪苑，嘗授儒學於晦庵朱文公，與師辛公棄疾為同門友，因以黃檗延之。入寺，有讒其行李數十檐，辛聞之，蹶然不樂。後過都運，黃公同訪之，且曰：有道之士，三衣外無長物，多多益辦，不為道人累乎？庵笑不答。徐而共觀諸老手帖，因盡揭籠篋示之，皆古德墨蹟，紫陽書翰，辛有慚色。
寒齋高士林公公遇，字養正，棄官無經世意，惟與山林負大法者講明此道。寄竹溪林公希逸云：此事何須向人說？有耳如聾真秘訣；此事何須向人語？有口如瘖真活句。盲聾瘖啞是仙方，個中別有長生路。長生路，亦無朝，亦無暮，亦無今，亦無古，亦無萬象與森羅，亦無山河并國土。長生路，在何許？不待丹誠自輕舉，只在目前無尋處，要尋只在無尋處。寒齋所著述心監錄，有補於吾教。
後村劉公銘其墓云：猗公所立，與天壤俱，起乎畫前，復于性初，以為釋耶，則踐乎實；以為老耶，不放乎虛。探千古之秘寶而獨得，叢一世之苦淡以自娛。余所述者，迹之區區，若君之心，不可擬摹。有欲求之，于君之書，此名言也，勿問元吉。
東山源禪師，初在癡鈍室中，聞舉如何是大道之源，下一喝，述偈曰：
大道之源立問端，老魔徹底自欺瞞。
誰知家丑難遮蔽，一喝當陽雷破山。
久從老佛心於徑山，證徹閫域。歸閩，投以偈曰：
揭飜腦蓋笑談間，盤走珠兮珠走盤。
一段風光攔不住，堂堂擺手出長安。
時凌霄會中人物如林，清鐵腳、阡都寺咸在焉，皆趁韻餞之。後出世嗣佛心，東山與參與徐公清叟為方外友，公帥閩日，以雪峰招致，離蘇之虎丘，至建上，順寂于光孝。悲夫！
雙杉元禪師，戒行嚴潔，住秀之天寧。小參，舉：應庵室中問密庵：如何是正法眼？庵云：破沙盆。
拈云：者些說話，如丫叉路口多年一條爛木頭，風吹日炙，誰敢覷著？忽被個健兒馱將去，上面元來有官印，且道印文在什麼處？五陵公子少年時，得意春風躍馬蹄，不惜黃金為彈子，海棠花下打黃鸝。薰石田特稱之。
雙杉，生於福州福清鄭氏。先有溫蘿庵，後有密庵，繼而邃僻、雙杉也。邃僻即其俗門叔父，法門落發師，清如源者，見趣操行尤卓然。鄭氏所出尊宿，可謂盛哉！
枯禪鏡禪師，清苦古樸，太師史衛王尤致敬之。初接見，即問曰：疏山曹家女，始末如何？
枯禪厲聲曰：相公與麼問，失卻一只眼。然則祖師垂示，可得而箋注耶？左右愕然，王笑而已，遂進席徵詰論辯，至夜分方散。惜當時無人與記錄耳！
枯禪每見求掛塔，九峰拽耙。岐云：正恁麼時，楊岐在前？九峰在前？峰擬議，岐云：將謂同參，元來不是。頌云：
楊岐左眼半斤，九峰右眼八兩。
一對無孔鐵鎚，至今收拾不上。
叢林咸以大范呼之，蓋與無準行道同一時也。赴雪竇請，遮
放兩拋三，瞞神謼鬼。
換盆換盆，誰不識你？
頌趙州見二庵主云：
南枝向暖北枝寒，一種春風有兩般。
寄語高樓莫吹笛，大家留取倚欄看。
松源首肯之。
無明一生，眠食不離清眾，老益精進，惟此一節亦可書，況衲子資其決擇乎！
柏巖山禪師，福之玉融林氏子。飫游叢林，所至輒前席。題畫水波壁*去：
波浪鼓時無點滴，風濤息處即彌漫。
明牕紙鏬休尋覓，壁上行船方好看。
同輩皆稱。歸里住洋嶼、云門，嗣息庵。砥節礪行，眾所畏服。
中巖寂禪師，天性孤高。示眾云：過去諸如來，填溝塞壑；現在諸菩薩，裩無頭，褲無口；未來修學人，推不向前，拽不向後。若也會得，同坑無異土；若也不會，君向西秦，我之東魯。
又云：行亦禪，坐亦禪，終日舉頭不見天；出乎爾，反乎爾，認著依前還不是。拈起則充塞太虛，放下則纖塵不立，不拈起，不放下，鎮州蘿卜頭，趙州索盡遼天價。
又云：今朝七月旦，夏制將垂滿，更上曲盝同在佛照會中相與提衡，故有簡川禮竅之呼。余景定間寓保寧，始見全錄。天目預老聵許可，豈茍然者哉！
短篷遠禪師，平生不設臥具，晝夜枯坐，得遠鐵橛之稱。開法余杭永壽，為明極嗣。中秋寄同輩云：一點孤明徹太虛，體無盈缺任方隅，光含萬象珠懷蚌，影落千江井覷驢。馬祖翫時迷向背，長沙用處絕名摸，衲僧直下忘標旨，吐七吞三總自如。
外，別傳何物？倒卻門前剎竿著，不行官路，只販私商。內外中間覓心了不可得，與汝安心竟，家財俱藉沒，磉下獲黃金。德山棒，臨濟喝，官拗不如曹拗，情親不如義親。腰間歷日已多時，不用攢龜打瓦。楊岐三腳驢兒入你諸人鼻孔，云門以黑漆竹篦斷衲僧命根。
東勝神州火發，燒著帝釋眉毛，西瞿耶尼人忍俊不禁，連聲叫屈。初三十一，中元生驢馬，九旬禁足。以大圓覺為我伽藍，寂滅現前，據欵結案。去年梅，今歲柳，顏色馨香依舊。喝！但愿春風齊著力，一時吹入我門來。閱人語句，須是眼正，究其密說顯說，直說曲說，如恒山之云，開遮自在，須是同一眼觀，同一意見，方不辜負前輩。
混源出處，已備于嘉泰普燈，此數語未載。石田謂受虛中，只能詳類事跡；愚謂聯燈去取，真不放過也。
國史陳公貴謙答舍人真公德秀書曰：
承下問禪門事，仰見虛懷樂善之意，顧淺陋何足以辱此？然敢下以管見陳白。所謂話頭合看與否，以某觀之，初無定說，若能一念無生，全體是佛，何處別有話頭？只緣多生習氣，背覺合塵，剎那之間，念念起滅，如猴孫拾栗相似。佛祖輩不得已，權設方便，令咬嚼一個無滋味話頭，意識有所不行，將蜜菓換苦胡蘆，陶汝業識，都無實義，亦如國家兵器，不得已而用之。
今時學者，卻於話頭上強生穿鑿，或至逐個解說，以當事業，遠之遠矣。棱道者二十年坐破七蒲團，只管看驢事未去，馬事到來，因卷簾大悟。所謂八萬四千關捩子，只消一個鎖匙開，豈在多言也？來教謂：誦佛之言，存佛之心，行佛之行，久久須有得處。如此行履，固不失為一世之賢者；然禪門一著，又須見徹自己本地風光，方為究竟。此事雖人人本有，但為客塵妄想所覆，若不痛加煆煉，終不明凈。圓覺經云：譬如銷金鑛，金非銷固有，雖復本來金，終以銷成就。蓋謂此也。
來教又謂：道若不在言語文字上，諸佛諸祖何故謂留許多經論在世？經是佛言，禪是佛心，初無違背，但世人尋言逐句，沒溺教網，不知有自己一段光明大事。故達磨西來，不立文字，直指人心，見性成佛，謂之教外別傳。非是教外別是一個道理，只要明了此心，不著教相。今若只誦佛語，而不會歸自己，如人數他珍寶，自無半錢分；又如破布褁真珠，出門還漏卻。縱使於中得小滋味，猶是法愛之見。本分上事，所謂金屑雖貴，落眼成翳，直須打并一切凈盡，方有小分相應也。
某向來雖不閱大藏經，然華嚴、圓覺、維摩等經，誦之亦稍熟矣，其他如傳燈、諸語錄、壽禪師宗鏡錄，皆翫味數十年間，方在屋著到，卻無暇看經論也。楞伽雖是達磨心宗，亦以句讀難通，不曾深究。要知吾人皆是誠心，非彼世俗自瞞，以資談柄而已。
姑以日用驗之，雖無濁惡麤過，然於一切善惡逆順境界上，果能照破，不為他所移換否？夜睡中夢覺一如否？恐怖顛倒否？疾病而能作得主否？若目前猶有境在，則夢寐未免顛倒；夢寐既顛倒，疾病必不能作主宰；疾病既作主宰不得，則生死岸頭必不自在，所謂如人飲水，冷暖自知。
待制舍人於功名鼎盛之時，清修寡慾，留神此道，可謂火中蓮花矣。古人有言：此大丈夫事，非將相之所能為也。又云：直欲高高峰頂立，深深海底行，更欲深窮遠到，直到不疑之地。來教謂無下手處，只此無下手處，正是得力處。如前書所言：靜處鬧處，皆著一只眼看，是什麼道理？久久純熟，自無靜鬧之異。其或雜亂紛飛，起滅不停，卻舉一則公案與之廝崖，則起滅之心自然頓息，照與照者同時寂滅，即是到家也。某亦學焉而未至也，姑盡吐露如此，不必他示。恐儒釋不謀者必大怪之，待制舍人他日心眼開明，亦必大笑而罵之。
國史公多見宗匠。
大川濟禪師，荷法為事，狷介無當意者。在四明寶陀，有三句語曰：寶陀一路，來來去去，撞著聱頭，風波無數。曰：寶陀一玄，掣臂揎拳，打失鼻孔，蒼天蒼天！曰：寶陀一妙，無人能到，吃飯著衣，阿屎放尿。
住冷泉，示寂，遺囑撒骨不造窣堵。說偈曰：
地水火風先佛記，冷灰堆無舍利。
掃向長江白浪中，千古萬古第一義。
真一代宗師之模楷，起澗東之道者也。
山陰清首座，得心法於無用。有椒頌云：
含煙帶露已經秋，顆顆通紅氣味周。
突出眼睛開口笑，這回不戀舊枝頭。
諸方猶能誦，不知為清所述，或載為無用作，非也。
夢堂升禪師舉：雪竇示眾云：立賓立主，好肉剜瘡；舉古舉今，拋沙撒土。直下無事，正是無孔鐵鎚；別有機關，定入無間地獄。
拈云：這般漢，須是具緇素眼始得，活句下明得，堪與佛祖為師；死句下明得，自救不了。且道雪竇恁麼說話，是活句？是死句？待雪竇出地獄，即向汝道。又云：達磨示眾，各言所見，小兒鬪百草，到處去尋討。黃昏鬪罷卻歸來，不知狼藉教誰掃。
平生提唱，如人倫之有周孔，鱗羽之有龍鳳。晚年閉戶，不喜交接，衲子見之，如登龍門。昔云蓋智，疾禪林便軟暖，道心淡薄，來參者，掉頭不納。聞其容入室，則堂室為滿，夢堂有之矣。
石田薰禪師曰：破庵老和尚言：禪和子室中下語，總是知見解會，如何了得？須是向言句外，臨時別有意智去，離泥水方得。我舊時行腳歸去，與一同行在合州釣魚掛搭，彼中亦是一員前輩尊宿。我去入室，再三免我，不肯舉話。及至同行去，卻不免他，但拊膝一下，云：你向這下轉語看。同行無語。番番入室，只是如此問。他同行云：尀耐這漢，番番只如此問，我無可應他，你為我下一轉語。老和尚云：你待他今番又如是問你，但將兩指夾鼻他一便出。同行果去，入室依所教，尊宿云：有人教壞你了。信知此事，得底人如兩鏡相似，自然彼此不相瞞。做工夫須是省要處做，令到這般田地，方堪為種草。
笑翁堪禪師，行丐到泉南，休于洛陽。與一仆夫山行，偶至下生院，古屋數十間，廊卷風葉，寂無人聲，惟見一老僧，雪頂厖眉，負暄于殿陛，徐起止客，坐於僧堂前破木床曰：何所而來？
翁曰：來無所來。
僧曰：因什麼在遮？
翁曰：早晨吃白粥，如今肚饑。
僧曰：不是遮個道理，速道！
翁指屋角樹曰：好一株木，得恁麼蒼翠！二人大笑。相就語移刻，始知老僧嘗見無用來，雪峰玢侍者言此甚詳，惜乎老僧偶忘其名爾！
鐵牛印禪師曰：正堂辯和尚與日書記書云：若要道行黃龍一宗振舉，切不可絺章繪句晃耀於人。禪道決不能行，古有規草堂，近有珪竹庵，更有個洪覺范，至今士大夫只喚作文章僧，其如奈何！如公頌三日耳聾與女子出定，非徹見淵源，何為至此？勿以小小而礙大法，道不獨明辯一己之私，諸方宿老皆如此議，知我罪我，在于此書，萬萬察之。此語切中今時之病，學者不可忽也。
鐵牛紀載，誠有補於後學。所謂草堂諸老者，見處非不穩當，當時亦未免有此議。嘉定間，薰石田博學能文，痛自掩抑，以此故也。璨隱山初見元城語錄，喜甚攜歸，閱之未竟，即掩卷，侍僧曰：何初喜之遽棄之？
曰：衲僧家念念常在乾屎橛上，尚為雜用心，況世間議論文章乎？此亦堤防之法，當如是也。先德云：學者漁獵文字語言，正如吹網欲滿，非愚即狂。
閩山居士俞景賢，入浙遍參知識，後見鄮峰用首座，問：如何是祖師西來意？
用曰：我欲向汝道，汝還信否？
士曰：請師道，安敢不信？
用曰：汝要緊參禪，不可問西來意。
士曰：何也？
用曰：西來有甚意？士豁然了解，拂衣便出。
用復召曰：見什麼便出去？士回顧，而用喝一喝。
士曰：住！住！便行。
自此歸里，割棄親眷，顓顓獨居嶼上別墅。述偈曰：
錯腳游洪歷淛歸，更無一法可思惟。
柴門高掩長江上，誰管風濤鼓是非。
用，見誰庵。
長樂珪藏主曰：向在南北山與元雙杉同住，見其清約介靜，四威儀中，不忘究竟己躬大事，日間偏要尋僻寂去處，孤坐兀如枯株，夜間睡夢亦提起古德話頭，若噡語唶唶，略可辨，可見其做工夫精專純一，郍時便知其必為法門大器也。每思其人，未嘗不面熱汗下。見於斷橋答云谷手帖。
嘉興府光孝石室輝禪師。僧問：明招見勝光，才跨門，光垂一足。意旨如何？
室曰：乞兒弄飯椀。
問：只如招云：伎倆已盡。拂袖便行。又且如何？
室曰：鈍鳥逆風飛。
室久侍明極，後嗣無準。性介烈，貴勢不敢干以私。住慶元彰圣，官府科擾無節，棄去。府公聞之，雖勉留，不回矣。嘗掛牌首眾徑山，其語穩實。
國史陳公貴謙，嘗在烏回與月林觀禪師夜坐。林曰：如何是賓中主？
公曰：頭腦相似。
林曰：如何是主中賓？
公曰：橫按鏌鎁行正令，太平寰宇斬癡頑。
復隨聲曰：如何是賓中賓？月林搖手而笑。
噫！公之機辯，猶可想見也。
無量壽禪師，撫州人。答太師史衛王云：佛法在一切處、奏事書判處、著衣吃飯處、致君澤民處、納士用賢處。第一不可擬心尋覓，才是如斯，又不得也。
嘗首眾鄱陽刁峰，太師以京口金山招之，不出，即遁于隆興感山。晚年始赴臺之瑞喦請，是亦不失為比丘之大體者矣。
石田薰禪師曰：既入佛門，吃佛飯，潑天門戶，要人扶持，亦須是個漢始得，況稱長老？名既如此，實當如何？具向上眼目，得大機用，可以開鑿人天，饒益後學，方不孤負出世二字。就中下機言之，亦要識因果，勤香火，早晚禪誦不懈，刱新補舊，一切處運真實心，方有少分相應。不可坐方丈領見成，勞者責人，逸者歸己。瞬息之間，頭白齒黃，前頭大有事在。前輩長老，時節因緣既至，不奈何擘破面皮，多是住院後，卻進得一步。蓋不問院之大小，眾之多寡，千人萬人叢中亦如此，單丁去處亦如此。二六時中，專以此道為懷，長久工夫不間斷，故能打發。石田此語，可謂毒藥苦口，利於病也。
潭州石霜竹喦印禪師，隆興府人。道味苦嚴，見者莫不肅然心服。抑齋陳公鞾師潭日，以龍牙、福嚴招致，皆不赴。後以石霜請，不得已而應命。僧問：如何是和尚家風？
喦曰：問家風作麼？
問：如何是佛法大意？
喦曰：湘潭云盡暮山出，巴蜀雪消春水來。
同門秀孤峰、開無門皆推遜之。平生機鍵縝密，語言粹夷，豈非親見月林之力歟！
大川濟禪師，嘗與弁山侍老佛心。弁山偶外干，不及請假，洎歸，佛心曰：阡兄兩日何往？
答曰：未嘗出入。
大川適在旁，叱曰：參禪人何得妄語？弁山面赤汗下，自此尤謹語言。昔昭默受死心責亦類此，湛堂嘆其皆良器也。
平江府虎丘坳堂濟禪師曰：毛發、爪齒、皮肉、筋骨、髓腦，謂之地；唾涕、膿血、津液、涎沬、痰淚、精氣、大小便利，謂之水；暖氣謂之火；動轉謂之風。此四緣假合而成幻身，須有主宰始得。何謂主宰？試道看。
坳堂，蜀人，嗣息庵。與別浦、癡絕頡頏一時，惜壽俱不及癡絕也。