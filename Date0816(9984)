攝摩騰，本中天竺人。善風儀，解大小乘經，常遊化為任。昔經往天竺附庸小國，講金光明經。會敵國侵境，騰惟曰：經云能說此經法，為地神所護，使所居安樂。今鋒鏑方始，曾是為益乎。乃誓以忘身，躬往和勸，遂二國交歡，由是顯達。漢永平中，明皇帝夜夢金人飛空而至，乃大集群臣以占所夢。通人傅毅奉答：臣聞西域有神，其名曰佛陛下所夢，將必是乎。帝以為然，即遣郎中蔡愔、博士弟子秦景等，使往天竺，尋訪佛法。愔等於彼遇見摩騰，乃要還漢地。騰誓志弘通，不憚疲苦，冒涉流沙，至乎雒邑。明帝甚加賞接，於城西門外立精舍以處之，漢地有沙門之始也。但大法初傳，未有歸信，故蘊其深解，無所宣述，後少時卒於雒陽。有記云：騰譯四十二章經一卷，初緘在蘭臺石室第十四間中。騰所住處，今雒陽城西雍門外白馬寺是也。相傳云：外國國王嘗毀破諸寺，唯招提寺未及毀壞。夜有一白馬繞塔悲鳴，即以啟王，王即停壞諸寺。因改招提以為白馬。故諸寺立名多取則焉。
竺法蘭，亦中天竺人，自言誦經論數萬章，為天竺學者之師。時蔡愔既至彼國，蘭與摩騰共契遊化，遂相隨而來。會彼學徒留礙，蘭乃間行而至。既達雒陽，與騰同止，少時便善漢言。愔於西域獲經，即為翻譯十地斷結、佛本生、法海藏、佛本行、四十二章等五部。移都寇亂，四部失本，不傳江左。唯四十二章經今見在，可二千餘言。漢地見存諸經，唯此為始也。愔又於西域得畫釋迦倚像，是優田王栴檀像師第四作也。既至雒陽，明帝即令畫工圖寫。置清涼臺中，及顯節陵上。舊像今不復存焉。又昔漢武穿昆明池底得黑灰，以問東方朔，朔云：不委，可問西域人。後法蘭既至，眾人追以問之，蘭云：世界終盡，劫火洞燒，此灰是也。朔言有徵，信者甚眾。蘭後卒於雒陽，春秋六十餘矣。
安清，字世高，安息國王正后之太子也。幼以孝行見稱，加又志業聰敏，剋意好學，外國典籍及七曜五行醫方異術，乃至鳥獸之聲，無不綜達。嘗行見群燕，忽謂伴曰：燕云應有送食者。頃之果有致焉。眾咸奇之，故俊異之聲，早被西域。高雖在居家，而奉戒精峻，王薨，便嗣大位。乃深惟苦空，厭離形器，行服既畢，遂讓國與叔，出家修道。博曉經藏，尤精阿毘曇學，諷持禪經，略盡其妙。既而遊方弘化，遍歷諸國，以漢桓之初，始到中夏。才悟機敏，一聞能達，至止未久，即通習華言。於是宣譯眾經，改胡為漢，出安般守意、陰持入、大、小、十二門及百六十品。初外國三藏眾護撰述經要為二十七章，高乃剖析護所集七章，譯為漢文，即道地經是也。其先後所出經論，凡三十九部。義理明析，文字允正，辯而不華，質而不野，凡在讀者，皆亹亹而不勌焉。高窮理盡性，自識緣業，多有神迹，世莫能量。初高自稱先身已經出家，有一同學多瞋，分衛值施主不稱，每輒懟恨。高屢加訶諫，終不悛改。如此二十餘年，乃與同學辭訣云：我當往廣州，畢宿世之對，卿明經精懃，不在吾後，而性多瞋怒，命過當受惡形。我若得道，必當相度。既而遂適廣州。值寇賊大亂，行路逢一少年，唾手拔刃曰：真得汝矣。高笑曰：我宿命負卿，故遠來相償，卿之忿怒，故是前世時意也。遂申頸受刃，容無懼色，賊遂殺之。觀者填陌，莫不駭其奇異。既而神識，還為安息王太子，即今時世高身是也。高遊化中，國宣經事畢，值靈帝之末，關雒擾亂，乃振錫江南。云：我當過廬山，度昔同學。行達亭湖廟。此廟舊有靈威，商旅祈禱，乃分風上下，各無留滯。嘗有乞神竹者，未許輒取，舫即覆沒，竹還本處。自是舟人敬憚，莫不懾影。高同旅三十餘船，奉牲請福，神乃降祝曰：船有沙門，可便呼上。客咸驚愕，請高入廟。神告高曰：吾昔外國與子俱出家學道，好行布施，而性多瞋怒，今為亭廟神，周迴千里，並吾所治，以布施故，珍玩甚豐，以瞋恚故，墮此神報。今見同學，悲欣可言。壽盡旦夕，而醜形長大，若於此捨命，穢污江湖，當度山西澤中。此身滅後，恐墮地獄，吾有絹千疋，并雜寶物，可為立法營塔，使生善處也。高曰：故來相度，何不出形。神曰：形甚醜異，眾人必懼。高曰：但出，眾人不怪也。神從床後出頭，乃是大蟒，不知尾之長短，至高膝邊，高向之梵，語數番讚唄數契，蟒悲淚如雨，須臾還隱，高即取絹物，辭別而去。舟侶颺帆，蟒復出身，登山而望，眾人舉手，然後乃滅。倏忽之頃，便達豫章，即以廟物造東寺。高去後，神即命過。暮有一少年上船，長跪高前，受其呪願。忽然不見。高謂船人曰：向之少年。即亭廟神，得離惡形矣。於是廟神歇末，無復靈驗。後人於山西澤中，見一死蟒，頭尾數里，今潯陽郡蛇村是也。高後復到廣州，尋其前世害己少年，時少年尚在，高經至其家，說昔日償對之事，并敘宿緣，歡喜相向，云：吾猶有餘報，今當往會稽畢對。廣州客悟高非凡，豁然意解，追悔前愆，厚相資供，隨高東遊，遂達會稽。至便入市，正值市中有亂相打者，誤著高頭，應時隕命。廣州客頻驗二報，遂精懃佛法，具說事緣，遠近聞知，莫不悲慟，明三世之有徵也。高既王種，西域賓旅皆呼為安侯，至今猶為號焉。天竺國自稱書為天書，語為天語，音訓詭蹇，與漢殊異，先後傳譯，多致謬濫，唯高所出，為群譯之首。安公以為若及面稟，不異見聖，列代明德，咸贊而思焉。余訪尋眾錄，紀載高公，互有出沒。將以權迹隱顯，應廢多端，或由傳者紕繆，致成乖角，輒備列眾異，庶或可論。案釋道安經錄云：安世高以漢桓帝建和二年至靈帝建寧中二十餘年，譯出三十餘部經。又別傳云：晉太康末，有安矦道人。來至桑垣，出經竟，封一函於寺云：後四年可開之。吳末行至楊州，使人貨一箱物，以買一奴，名福善，云：是我善知識，仍將奴適豫章，度亭廟神。為立寺竟。福善以刀刺安侯脇，於是而終。桑垣人廼發其所封函，財理自成字云：尊吾道者，居士陳慧，傳禪經者，比丘僧會。是日正四年也。又庾仲雍荊州記云：晉初有沙門安世高，度亭廟神，得財物立白馬寺於荊城東南隅。宋臨川康王宣驗記云：蟒死於吳末。曇宗塔寺記云：丹陽瓦官寺，晉哀帝時沙門慧力所立。後有沙門安世高，以亭廟餘物治之。然道安法師既校閱群經，詮錄傳譯，必不應謬。從漢桓建和二年至晉太康末，凡經一百四十餘年，若高公長壽，或能如此。而事不應然。何者？案如康僧會注安般守意經序云：此經世高所出，久之沈翳。會有南陽韓林、穎川文業、會稽陳慧，此三賢者，信道篤密，會共請受，乃陳慧義，余助斟酌。尋僧會以晉太康元年乃死。而已云：此經出後，久之沈翳。又世高封函之字云：尊吾道者，居士陳慧；傳禪經者；比丘僧會。然安般所明，盛說禪業，是知封函之記，信非虛作。既云二人方傳吾道，豈容與共同世？且別傳自云：傳禪經者，比丘僧會。會已太康初死，何容太康之末，方有安侯道人？首尾之言，自為矛盾。正當隨有一書謬指晉初，於是後諸作者，或道太康，或言吳末，雷同奔競，無以校焉。既晉初之說，尚已難安，而曇宗記云：晉哀帝時，世高方復治寺。其為謬說過乃懸矣。
支樓迦讖，亦直云支讖，本月支人。操行純深，性度開敏，稟持法戒，以精懃著稱。諷誦群經，志存宣法。漢靈帝時遊于雒陽，以光和中平之間，傳譯梵文，出般若道行、般舟、首楞嚴等三經，又有阿闍世王、寶積等十餘部經，歲久無錄。安公校定古今，精尋文體。云：似讖所出，凡此諸經，皆審得本旨了不加飾，可謂善宣法要弘道之士也。後不知所終。時有天竺沙門竺佛朔，亦以漢靈之時，齎道行經來適雒陽，即轉梵為漢。譯人時滯，雖有失旨，然棄文存質，深得經意。朔又以光和二年於雒陽出般舟三昧，讖為傳言，河南雒陽孟福張蓮筆受。時又有優婆塞安玄，安息國人，性貞白，深沈有理致，博誦群經，多所通習，亦以漢靈之末遊賈雒陽，以功號曰騎都尉，性虛靖溫恭，常以法事為己任。漸解漢言，志宣經典，常與沙門講論道義，世所謂都尉者也。玄與沙門嚴佛調共出法鏡經，玄口譯梵文，佛調筆受，理得音正，盡經微旨，郢匠之美見述後代。調本臨淮人，綺年頴悟，敏而好學。世稱安侯、都尉、佛調三人，傳譯號為難繼。調又撰十慧，亦傳於世。安公稱佛調出經，省而不煩，全本巧妙。又有沙門支曜、康巨、康孟詳等，並以漢靈獻之間，有慧學之譽，馳於京雒。曜譯成具定意、小本起等；巨譯問地獄事經，並言直理旨，不加潤飾；孟詳譯中本起及修行本起。先是沙門曇果於迦維羅衛國得梵本，孟詳共竺大力譯為漢文。安公云：孟詳所出，奕奕流便，足騰玄趣也。
曇柯迦羅，此云法時，本中天竺人，家世大富，常修梵福。迦羅幼而才悟，質像過人，讀書一覽皆文義通暢。善學四圍陀論，風雲星宿圖讖運變，莫不該綜。自言天下文理，畢己心腹。至年二十五，入一僧坊，看遇見法勝毘曇，聊取覽之，茫然不解，殷懃重省，更增昏漠，乃歎曰：吾積學多年，浪志墳典，遊刃經籍，義不再思，文無重覽。今覩佛書，頓出情外，必當理致鉤深，別有精要。於是齎卷入房，請一比丘略為解釋，遂深悟因果，妙達三世，始知佛教宏曠，俗書所不能及。乃棄捨世榮，出家精苦，誦大、小乘經及諸部毘尼。常貴遊化，不樂專守，以魏嘉平中，來至洛陽。于時魏境雖有佛法，而道風訛替，亦有眾僧未稟歸戒，正以剪落殊俗耳。設復齋懺，事法祠祀。迦羅既至大，行佛法。時有諸僧共請迦羅譯出戒律，迦羅以律部曲制，文言繁廣，佛教未昌，必不承用。乃譯出僧祇戒心，止備朝夕。更請梵僧立羯磨法受戒。中夏戒律，始自于此。迦羅後不知所終。時又有外國沙門康僧鎧者，亦以嘉平之末來至洛陽，譯出郁伽長者等四部經。又有安息國沙門曇帝，亦善律學，以魏正元之中，來遊洛陽，出曇無德羯磨。又有沙門帛延，不知何人，亦才明有深解，以魏甘露中，譯出無量清淨平等覺經等，凡六部經。後不知所終焉。
康僧會，其先康居人，世居天竺，其父因商賈移于交趾。會年十餘歲，二親並終，至孝服畢出家。勵行甚峻，為人弘雅，有識量，篤至好學。明解三藏，博覽六經天文圖緯，多所綜涉，辯於樞機，頗屬文翰。時孫權已制江左，而佛教未行。先有優婆塞支謙，字恭明，一名越，本月支人，來遊漢境。初漢桓靈之世，有支讖譯出眾經。有支亮字紀明，資學於讖，謙又受業於亮。博覽經籍，莫不精究，世間伎藝，多所綜習，遍學異書，通六國語。其為人細長黑瘦，眼多白而睛黃，時人為之語曰：支郎眼中黃，形軀雖細是智囊。漢獻末亂，避地于吳。孫權聞其才慧，召見悅之，拜為博士，使輔導東宮，與韋曜諸人共盡匡益。但生自外域，故吳志不載。謙以大教雖行，而經多梵文，未盡翻譯，已妙善方言。，乃收集眾本，譯為漢語。從吳黃武元年至建興中，所出維摩、大般泥洹、法句、瑞應本起等四十九經，曲得聖義，辭旨文雅。又依無量壽、中本起製菩提連句梵唄三契，并注了本生死經等，皆行於世。時吳地初染大法，風化未全，僧會欲使道振江左，興立圖寺，乃杖錫東遊，以吳赤烏十年初達建鄴，營立茅茨，設像行道。時吳國以初見沙門，覩形未及其道，疑為矯異。有司奏曰：有胡人入境，自稱沙門，容服非恒，事應檢察。權曰：昔漢明帝夢神，號稱為佛，彼之所事，豈非其遺風耶？即召會詰問，有何靈驗。會曰：如來遷迹，忽逾千載，遺骨舍利，神曜無方，昔阿育王起塔，乃八萬四千。夫塔寺之興，以表遺化也。權以為誇誕，乃謂會曰：若能得舍利，當為造塔，如其虛妄，國有常刑。會請期七日，乃謂其屬曰：法之興廢，在此一舉，今不至誠，後將何及。乃共潔齋靜室，以銅瓶加凡，燒香禮請。七日期畢，寂然無應，求申二七，亦復如之。權曰：此寔欺誑。將欲加罪，會更請三七，權又特聽。會謂法屬曰：宣尼有言曰：文王既沒，文不在茲乎。法靈應降，而吾等無感，何假王憲，當以誓死為期耳。三七日暮，猶無所見，莫不震懼。既入五更，忽聞瓶中鎗然有聲，會自往視，果獲舍利。明旦呈權，舉朝集觀，五色光炎，照耀瓶上。權自手執瓶，瀉于銅盤，舍利所衝，盤即破碎。權大肅然驚起。而曰：希有之瑞也。會進而言曰：舍利威神，豈直光相而已，乃劫燒之火不能焚，金剛之杵不能碎。權命令試之。會更誓曰：法雲方被，蒼生仰澤，願更垂神迹，以廣示威靈。乃置舍利於鐵砧磓上，使力者擊之，於是砧磓俱陷，舍利無損。權大歎服，即為建塔，以始有佛寺，故號建初寺，因名其地為佛陀里。由是江左大法遂興。至孫皓即政，法令苛虐，廢棄淫祀，乃及佛寺，並欲毀壞。皓曰：此由何而興，若其教真正，與聖典相應者，當存奉其道。如其無實，皆悉焚之。諸臣僉曰：佛之威力，不同餘神，康會感瑞，大皇創寺，今若輕毀，恐貽後悔。皓遣張昱詣寺詰會。昱雅有才辯，難問縱橫，會應機騁詞，文理鋒出，自旦之夕，昱不能屈。既退，會送于門，時寺側有淫祀者，昱曰：玄化既孚，此輩何故近而不革？會曰：雷霆破山，聾者不聞，非音之細。苟在理通，則萬里懸應，如其阻塞，則肝膽楚越。昱還，歎會才明，非臣所測，願天鑒察之。皓大集朝賢，以馬車迎會。會既坐，皓問曰：佛教所明，善惡報應，何者是耶？會對曰：夫明主以孝慈訓世，則赤烏翔而老人見；仁德育物，則醴泉涌而嘉苗出。善既有瑞，惡亦如之。故為惡於隱，鬼得而誅之，為惡於顯，人得而誅之。易稱：積善餘慶。詩詠：求福不回。雖儒典之格言，即佛教之明訓。皓曰：若然，則周孔已明，何用佛教。會曰：周孔所言，略示近迹，至於釋教，則備極幽微。故行惡則有地獄長苦，修善則有天宮永樂。舉茲以明勸沮，不亦大哉。皓當時無以折其言。皓雖聞正法，而昏暴之性不勝其虐，後使宿衛兵入後宮治園，於地得一金像，高數尺，呈皓，皓使著不淨處，以穢汁灌之，共諸群臣笑以為樂。俄爾之間，舉身大腫，陰處尤痛，叫呼徹天。太史占言，犯大神所為，即祈祀諸廟，永不差愈。婇女先有奉法者，因問訊云：陛下就佛寺中求福不？皓舉頭問曰：佛神大耶？婇女云：佛為大神。皓心遂悟具語意故，婇女即迎像置殿上，香湯洗數十過，燒香懺悔，皓叩頭于枕，自陳罪狀，有頃痛間，遣使至寺問訊道人，請會說法，會即隨入。皓具問罪福之由，會為敷析，辭甚精要。皓先有才解，欣然大悅，因求看沙門戒。會以戒文禁祕，不可輕宣，乃取本業百三十五願，分作二百五十事，行住坐臥，皆願眾生。皓見慈願廣普，益增善意，即就會受五戒。旬日疾瘳，乃於會所住更加修飾，宣示宗室，莫不必奉。會在吳朝，亟說正法，以皓性兇麁，不及妙義，唯敘報應近事，以開其心。會於建初寺譯出眾經，所謂阿難念彌、鏡面王、察微王、梵皇經等，又出小品及六度集、雜譬喻等，並妙得經體，文義允正。又傳泥洹唄聲，清靡哀亮，一代模式。又注安般守意、法鏡、道樹等三經，并製經序，辭趣雅便，義旨微密，並見於世。至吳天紀四年四月皓降晉，九月會遘疾而終，是歲晉武太康元年也。至晉成咸和中，蘇峻作亂，焚會所建塔，司空何充復更修造。平西將軍趙誘，世不奉法，傲慢三寶，入此寺，謂諸道人曰：久聞此塔屢放光明，虛誕不經，所未能信，若必自覩，所不論耳。言竟塔即出五色光，照曜堂剎，誘肅然毛竪，由此信敬。於寺東更立小塔，遠由大聖神感，近亦康會之力，故圖寫厥像，傳之于今。孫綽為之贊曰：
會公簫瑟，寔惟令質。心無近累，
情有餘逸。屬此幽夜，振彼尤黜。
超然遠詣，卓矣高出。
有記云，孫皓打試舍利，謂非其權時。余案皓將壞寺，諸臣咸答：康會感瑞，大皇創寺。是知初感舍利，必也權時。故數家傳記咸言孫權感舍利於吳宮，其後更試神驗，或將皓也。
維祇難，本天竺人。世奉異道，以火祠爲正。時有天竺沙門習學小乘，多行道術，經遠行逼暮，欲寄難家宿。難家既事異道，猜忌釋子，乃處之門外，露地而宿。沙門夜密加呪術，令難家所事之火，欻然變滅，於是擧家共出，稽請沙門入室供養。沙門還以呪術，變火令生。難既覩沙門神力勝己，卽於佛法大生信樂，乃捨本所事，出家爲道，依此沙門以爲和上。受學三藏，妙善四含，遊化諸國，莫不皆奉。
以吴黄武三年，與同伴竺律炎來至武昌，齎曇鉢經梵本。曇鉢者，卽法句經也。時吴士共請出經，難既未善國語，乃共其伴律炎譯爲漢文。炎亦未善漢言，頗有不盡，志存義本，辭近朴質。至晉惠之末，有沙門法立，更譯爲五卷。沙門法巨著筆，其辭小華也。立又别出小經近四許首，值永嘉末亂，多不復存。
竺曇摩羅刹，此云法護，其先月支人，本姓支氏，世居燉煌郡。年八歲出家，事外國沙門竺高座爲師，誦經日萬言，過目則能。天性純懿，操行精苦，篤志好學，萬里尋師。是以博覽六經，遊心七籍。雖世務毁譽，未嘗介抱。是時晉武之世，寺廟圖像，雖崇京邑，而方等深經，藴在葱外。護乃慨然發憤，志弘大道。遂隨師至西域，遊歷諸國，外國異言三十六種，書亦如之，護皆遍學，貫綜詁訓，音義字體，無不備識。遂大齎梵經，還歸中夏。自燉煌至長安，沿路傳譯，寫爲晉文。所獲賢劫、正法華、光讚等一百六十五部。孜孜所務，唯以弘通爲業。終身寫譯，勞不告勌。經法所以廣流中華者，護之力也。
護以晉武之末，隱居深山，山有清澗，恒取澡潄。後有採薪者，穢其水側，俄頃而燥。護乃徘徊歎曰：人之無德，遂使清泉輟流，水若永竭，真無以自給，正當移去耳。言訖而泉涌滿澗，其幽誠所感如此。故支遁爲之像賛云：護公澄寂，道德淵美，微吟窮谷，枯泉潄水。邈矣護公，天挺弘懿，濯足流沙，領拔玄致。後立寺於長安青門外，精勤行道。於是德化遐布，聲蓋四遠，僧徒數千，咸所宗事。及晉惠西奔，關中擾亂，百姓流移，護與門徒避地東下，至澠池，遘疾而卒，春秋七十有八。後孫綽製道賢論，以天竺七僧，方竹林七賢，以護匹山巨源。論云：護公德居物宗，巨源位登論道。二公風德高遠，足爲流輩矣。其見美後代如此。
時有清信士聶承遠，明解有才，篤志務法。護公出經，多參正文句。超日明經初譯，頗多煩重，承遠删正，得今行二卷。其所詳定，類皆如此。承遠有子道真，亦善梵學。此君父子，比辭雅便，無累於古。又有竺法首、陳士倫、孫伯虎、虞世雅等，皆共承護旨，執筆詳校。安公云：護公所出，若審得此公手目，綱領必正，凡所譯經，雖不辯妙婉顯，而宏達欣暢，特善無生，依慧不文，朴則近本。其見稱若此。護世居燉煌，而化道周給，時人咸謂燉煌菩薩也。
帛遠，字法祖，本姓萬氏，河内人。父威達以儒雅知名，州府辟命皆不赴。祖少發道心，啓父出家，辭理切至，父不能奪，遂改服從道。祖才思俊徹，敏朗絶倫，誦經日八九千言，研味方等，妙入幽微。世俗墳素，多所該貫。乃於長安造築精舍，以講習爲業，白黑宗禀，幾且千人。晉惠之末，太宰河間王顒鎮關中，虚心敬重，待以師友之敬，每至閑辰靖夜，輒談講道德。于時西府初建，後又甚盛，能言之士，咸服其遠達。
祖見羣雄交争，干戈方始，志欲潛遁隴右，以保雅操。會張輔爲秦州刺史，鎮隴上，祖與之俱行。輔以祖名德顯著，衆望所歸，欲令反服，爲己僚佐。祖固志不移，由是結憾。先有州人管蕃，與祖論議，屢屈於祖，蕃深銜恥恨，每加讒構。祖行至汧縣，忽語道人及弟子云：我數日對當至。便辭别，作素書，分布經像及資財都訖。明晨詣輔共語，忽忤輔意，輔使收之行罸，衆咸怪惋，祖曰：我來此畢對，此宿命久結，非今事也。乃呼：十方佛祖，前身罪緣，歡喜畢對，願從此以後，與輔爲善知識，無令受殺人之罪。遂便鞭之五十，奄然命終。輔後具聞其事，方大惋恨。初祖道化之聲，被於關隴，崤函之右，奉之若神，戎晉嗟慟，行路流涕。隴上羌胡，率精騎五千，將欲迎祖西歸，中路聞其遇害，悲恨不及，衆咸憤激，欲復祖之讎，輔遣軍上隴，羌胡率輕騎逆戰，時天水故涱下督富整，遂因忿斬輔，羣胡既雪怨恥，稱善而還，共分祖屍，各起塔廟。
輔字世偉，南陽人，張衡之後。雖有才解，而酷不以理，横殺天水太守封尚，百姓疑駭，因亂而斬焉。管蕃亦卒以傾險致敗。後少時有一人，姓李名通，死而更蘇云：見祖法師在閻羅王處，爲王講首楞嚴經，云：講竟，應往忉利天。又見祭酒王浮，一云道士基公，次被鎖械，求祖懺悔。昔祖平素之日，與浮每争邪正，浮屢屈，既瞋不自忍，乃作老子化胡經，以誣謗佛法，殃有所歸，故死方思悔。孫綽道賢論以法祖匹嵇康，論云：帛祖釁起於管蕃，中散禍作於鍾會，二賢並以俊邁之氣，昧其圖身之慮，栖心事外，經世招患，殆不異也。其見稱如此。
祖既博涉多閑，善通梵漢之語，嘗譯惟逮、弟子本、五部僧等三部經，又注首楞嚴經，又有别譯數部小經，值亂零失，不知其名。
祖弟法祚，亦少有令譽，被博士徵，不就。年二十五出家，深洞佛理，關隴知名。時梁州刺史張光，以祚兄不肯反服，輔之所殺，光又逼祚令罷道，祚執志堅貞，以死爲誓，遂爲光所害，春秋五十有七。注放光般若經及著顯宗論等。光字景武，江夏人，後爲武都在楊難敵所圍，發憤而死。
時晉惠之世，又有優婆塞衛士度，譯出道行般若經二卷。士度本司州汲郡人，陸沈寒門，安貧樂道，常以佛法爲心。當其亡日，清淨澡潄，誦經千餘言，然後引衣屍卧，奄然而卒。
帛尸梨密多羅，此云吉友，西域人，時人呼爲高座。傳云：國王之子，當承繼世，而以國讓弟，闇軌太伯。既而悟心天啓，遂爲沙門。密天姿高朗，風神超邁，直爾對之，便卓出於物。
晉永嘉中，始到中國，值亂，仍過江，止建初寺。丞相王導一見而奇之，以爲吾之徒也，由是名顯。太尉庾元規、光禄周伯仁、太常謝幼與、廷尉桓茂倫，皆一代名士，見之，終日累歎，披衿致契。導嘗詣密，密解帶偃伏，悟言神解。時尚書令卞望之，亦與密致善，須臾望之至，密乃斂衿飾容，端坐對之。有問其故，密曰：王公風道期人，卞令軌度格物，故其然耳。諸公於是歎其精神灑厲，皆得其所。桓廷尉嘗欲爲密作目，久之未得，有云尸梨密可謂卓朗，於是桓乃咨嗟絶歎，以爲標題之極。大將軍王處仲在南夏，聞王周諸公皆器重密，疑以爲失，及見密，乃欣振奔至，一面盡虔。周顗爲僕射領選，臨入過造密，乃歎曰：若使太平之世，盡得選此賢，真令人無恨也。俄而顗遇害，密往省其孤，對坐作胡唄三契，梵響凌雲；次誦呪數千言，聲音高暢，顔容不變；既而揮涕收淚，神氣自若。其哀樂廢興，皆此類也。王公嘗謂密曰：外國有君，一人而已。密笑曰：若使我如諸君，今日豈得在此？當時爲佳言。密性高簡，不學晉語，諸公與之語言，密雖因傳譯，而神領意得，頓盡言前，莫不歎其自然天拔，悟得非常。
密善持呪術，所向皆驗。初江東未有呪法，密譯出孔雀王經，明諸神呪，又授弟子覓歷，高聲梵唄，傳響于今。晉咸康中卒，春秋八十餘。諸公聞之，痛惜流涕。桓宣武每云少見高座，稱其精神著出當年。瑯瑘王珉師事於密，乃爲之序曰：春秋吴楚稱子，傳者以爲先中國而後四夷，豈不以三代之胤，行乎殊俗之禮，以戎狄貪婪，無仁讓之性乎？然而卓世之秀，時生於彼，逸羣之才，或侔乎兹，故知天授英偉，豈俟於華戎。自此以來，唯漢世有金日磾，然日磾之賢，盡於仁孝忠誠，德信純至，非爲明達足論。高座心造峯極，交俊以神，風領朗越，過之遠矣。
密常在石子岡東行頭陀，既卒，因葬於此。成帝懷其風，爲樹刹塚所。後有關右沙門來遊京師，迺於塚處起寺，陳郡謝琨賛成其業，追旌往事，仍曰高座寺也。
僧伽跋澄，此云衆現，罽賓人。毅然有淵懿之量，歷尋名師，備習三藏，博覽衆典，特善數經，闇誦阿毘曇毘婆沙，貫其妙旨。常浪志遊方，觀風弘化。
苻堅建元十七年，來入關中。先是大乘之典未廣，禪數之學甚盛，既至長安，咸稱法匠焉。苻堅秘書郎趙正，崇仰大法，嘗聞外國宗習阿毘曇毘婆沙，而跋澄諷誦，乃四事禮供，請譯梵文，遂共名德法師釋道安等，集僧宣譯。跋澄口誦經本，外國沙門曇摩難提筆受爲梵文，佛圖羅刹宣譯，秦沙門敏智筆受爲晉本，以僞秦建元十九年譯出，自孟夏至仲秋方訖。初跋澄又齎婆須蜜梵本自隨，明年趙正復請出之，跋澄乃與曇摩難提及僧伽提婆三人共執梵本，秦沙門佛念宣譯，慧嵩筆受，安公、法和對共校定，故二經流布傳學迄今。跋澄戒德整峻，虚靖離俗，關中僧衆則而象之，後不知所終。
佛圖羅刹不知何國人，德業純粹，該覽經典。久遊中土，善閑漢言，其宣譯梵文，見重苻世。
曇摩難提，此云法喜，兜佉勒人。齠年離俗，聰慧夙成，研諷經典，以專精致業。遍觀三藏，闇誦增一阿含經，博識洽聞，靡所不綜，是以國内遠近，咸共推服。少而觀方，遍歷諸國，常謂弘法之體，宜宣布未聞，故遠冒流沙，懷寶東入，以苻世建元中，至于長安。
難提學業既優，道聲甚盛，苻堅深見禮接。先是中土羣經，未有四含，堅臣武威太守趙正，欲請出經。時慕容沖已叛，起兵擊堅，關中擾動，正慕法情深，忘身爲道，乃請安公等，於長安城中，集義學僧。請難提譯出中、增一二阿含，并先所出毘曇心、三法度等，凡一百六卷。佛念傳譯，慧嵩筆受，自夏迄秋，綿涉兩載，文字方具。及姚萇寇逼關内，人情危阻，難提乃辭還西域，不知所終。其時也，苻堅初敗，羣鋒互起，戎妖縱暴，民流四出，而猶得傳譯大部，蓋由趙正之力。
正字文業，洛陽清水人，或曰濟陰人。年十八爲僞秦著作郎，後遷至黄門郎，武威太守。爲人無鬚而瘦，有妻妾而無兒，時人謂閹。然而情度敏達，學兼内外，性好譏諫，無所迴避。苻堅末年，寵惑鮮卑，隳於治政，正因歌諫曰：昔聞孟津河，千里作一曲，此水本自清，是誰攪令濁？堅動容曰：是朕也。又歌曰：北園有一棗，布葉垂重陰，外雖饒棘刺，内實有赤心。堅笑曰：將非趙文業耶。其調戲機捷，皆此類也。後因關中佛法之盛，乃願欲出家，堅惜而未許，及堅死後，方遂其志，更名道整。因作頌曰：佛生何以晚，泥洹一何早，歸命釋迦文，今來投大道。後遁迹商洛山，專精經律。晉雍州刺史郄恢，欽其風尚，逼共同遊，終於襄陽，春秋六十餘矣。
僧伽提婆，此言衆天，或云提和，音訛故也。本姓瞿曇氏，罽賓人。入道修學，遠求明師，學通三藏，尤善阿毘曇心，洞其纖旨。常誦三法度論，晝夜嗟味，以爲入道之府也。爲人俊朗有深鑒，而儀止温恭，務在誨人，恂恂不怠。苻氏建元中，來入長安，宣流法化。
初僧伽跋澄出婆須蜜，及曇摩難提所出二阿含、毘曇、廣説、三法度等，凡百餘萬言。屬慕容之難，戎敵紛擾，兼譯人造次，未善詳悉，義旨句味，往往不盡。俄而安公棄世，未及改正。後山東清平，提婆乃與冀州沙門法和俱適洛陽。四五年間，研講前經，居華稍積，博明漢語，方知先所出經，多有乖失。法和慨歎未定，乃更令提婆出阿毘曇及廣説衆經。頃之，姚興王秦，法事甚盛，於是法和入關，提婆渡江。先是廬山慧遠法師翹懃妙典，廣集經藏，虚心側席，延望遠賓，聞其至止，卽請入廬岳。以晉太元中，請出阿毘曇心及三法度等。提婆乃於般若臺手執梵文，口宣晉語，去華存實，務盡義本，今之所傳，蓋其文也。
至隆安元年來遊京師，晉朝王公及風流名士，莫不造席致敬。時衛軍東亭侯瑯瑘王珣，淵懿有深信，荷持正法，建立精舍，廣招學衆。提婆既至，珣卽延請，仍於其舍講阿毘曇，名僧畢集。提婆宗致既精，詞旨明析，振發義理，衆咸悦悟。時王彌亦在座聽，後於别屋自講，珣問法綱道人：阿彌所得云何？答曰：大略全是，小未精覈耳。其敷析之明，易啟人心如此。其冬，珣集京都義學沙門釋慧持等四十餘人，更請提婆重譯中阿含等，罽賓沙門僧伽羅叉執梵本，提婆翻爲晉言，至來夏方訖。其在江洛左右，所出衆經百餘萬言，歷遊華戎，備悉風俗，從容機警，善於談笑。其道化聲譽，莫不聞焉，後不知所終。
竺佛念，涼州人，弱年出家，志業清堅，外和内朗，有通敏之鑒。諷習衆經，粗涉外典，其蒼雅詁訓，尤所明達。少好遊方，備觀風俗，家世西河，洞曉方語，華戎音義，莫不兼解，故義學之譽雖闕，洽聞之聲甚著。
苻氏建元中，有僧伽跋澄、曇摩難提等入長安，趙正請出諸經，當時名德莫能傳譯，衆咸推念，於是澄執梵文，念譯爲晉。質斷疑義，音字方正。至建元二十年五月，復請曇摩難提出增一阿含及中阿含，於長安城内，集義學沙門，請念爲譯，敷析研覈，二載乃竟。二含之顯，念宣譯之功也。自世高、支謙以後，莫踰於念，在苻姚二代爲譯人之宗，故關中僧衆，咸共嘉焉。後續出菩薩瓔珞、十住斷結及出曜、胎經、中陰經等，始就治定，意多未盡，遂爾遘疾，卒于長安，遠近白黑，莫不歎惜。
曇摩耶舍，此云法明，罽賓人。少而好學，年十四爲弗若多羅所知。長而氣幹高爽，雅有神慧，該覽經律，明悟出羣。陶思八禪，遊心七覺，時人方之浮頭婆䭾。孤行山澤，不避豺虎，獨處思念，動移宵日。嘗於樹下每自剋責：年將三十，尚未得果，何其懈哉！於是累日不寢不食，專精苦到，以悔先罪。乃夢見博叉天王語之曰：沙門當觀方弘化，曠濟爲懷，何守小節獨善而已。道假衆緣，復須時熟，非分强求，死而無證。覺自思惟，欲遊方授道，既而踰歷名邦，履踐郡國。
以晉隆安中，初達廣州，住白沙寺，耶舍善誦毘婆沙律，人咸號爲大毘婆沙，時年已八十五，徒衆八十五人。時有清信女張普明，諮受佛法，耶舍爲説佛生緣起，并爲譯出差摩經一卷。至義熙中，來入長安。時姚興僣號，甚崇佛法，耶舍既至，深加禮異。會有天竺沙門曇摩掘多，來入關中，同氣相求，宛然若舊。因共耶舍譯舍利弗阿毘曇，以僞秦弘始九年初書梵書文，至十六年翻譯方竟。凡二十二卷，僞太子姚泓親管理味，沙門道標爲之作序。
耶舍後南遊江陵，止于辛寺，大弘禪法，其有味靖之賓，披榛而至者，三百餘人。凡士庶造者，雖先無信心，見皆敬悦。自説有一師一弟子修業，並得羅漢，傳者失其名。又嘗於外門閉户坐禪，忽有五六沙門來入其室。又時見沙門飛來樹端者，往往非一，常交接神明，而俯同矇俗，雖道迹未彰，時人咸謂已階聖果。至宋元嘉中，辭還西域，不知所終。
耶舍有弟子法度，善梵漢之言，常爲譯語。度本竺婆勒子，勒久停廣州，往來求利，中途於南康生男，仍名南康，長名金迦，入道名法度。度初爲耶舍弟子，承受經法。耶舍既還外國，度便獨執矯異，規以攝物，乃言專學小乘，禁讀方等。唯禮釋迦，無十方佛，食用銅鉢，無别應器。又令諸尼相捉而行，悔罪之日，但伏地相向。唯宋故丹陽尹顔竣女法弘尼、交州刺史張牧女普明尼，初受其法。今都下宣業、弘光諸尼，習其遺風，東土尼衆，亦時傳其法。
鳩摩羅什，此雲童壽，天竺人也，家世國相。什祖父達多，倜儻不群，名重於國。父鳩摩炎，聰明有懿節，將嗣相位，乃辭避出家，東度蔥嶺。龜茲王聞其棄榮甚敬慕之，出郊迎，請為國師。王有妹，年始二十，識悟明敏，過目必能，一聞則誦。且體有赤黶，法生智子，諸國娉之，並不肯行。及見摩，心欲當之，乃逼以妻焉，既而懷什。什在胎時，其母自覺神悟超解，有倍常日。聞雀梨大寺名德既多，又有得道之僧，即與王族貴女，德行諸尼，彌日設供，請齋聽法。什母忽自通天竺語，難問之辭，必窮淵致，眾鹹歎之。有羅漢達摩瞿沙曰：此必懷智子，為說舍利弗在胎之證。及什生之後，還忘前言。頃之，什母樂欲出家，夫未之許，遂更產一男，名弗沙提婆。後因出城遊觀，見塚間枯骨異處縱橫，於是深惟苦本，定誓出家，若不落髮，不咽飲食。至六日夜，氣力綿乏，疑不達旦，夫乃懼而許焉。以未剃髮故，猶不嘗進。即勅人除髮，乃下飲食。次旦受戒，仍樂禪法，專精匪懈，學得初果。什年七歲，亦俱出家，從師受經，日誦千偈，偈有三十二字，凡三萬二千言。誦毘曇既過，師授其義，即自通達，無幽不暢。時龜茲國人，以其母王妹利養甚多，乃攜什避之。什年九歲，隨母渡辛頭河，至罽賓，遇名德法師槃頭達多，即罽賓王之從弟也。淵粹有大量，才明博識，獨步當時，三藏九部，莫不該練。從旦至中，手寫千偈，從中至暮，亦誦千偈。名播諸國，遠近師之。什至，即崇以師禮，從受雜藏、中、長二含，凡四百萬言。達多每稱什神俊，遂聲徹於王，王即請入宮，集外道論師，共相攻難。言氣始交，外道輕其年幼，言頗不遜。什乘隙而挫之，外道折伏，愧惋無言。王益敬異，日給鵝臘一雙，粳米麪各三鬥酥六升。此外國之上供也。所住寺僧乃差大僧五人，沙彌十人，營視掃灑，有若弟子，其見尊崇如此。至年十二，其母攜還龜茲，諸國皆聘以重爵，什並不顧。時什母將什至月氏北山有一羅漢見而異之，謂其母曰：常當守護此沙彌，若至三十五不破戒者，當大興佛法度無數人，與優波掘多無異。若戒不全，無能為也，正可才明攜詣法師而已。什進到沙勒國，頂戴佛鉢，心自念言：鉢形甚大，何其輕耶？即重不可勝，失聲下之。母問其故，答雲：兒心有分別，故鉢有輕重耳。遂停沙勒一年。其冬誦阿毘曇，於十門修智諸品，無所諮受，而備達其妙；又於六足諸問，無所滯礙。沙勒國有三藏沙門名喜見，謂其王曰：此沙彌不可輕，王宜請令初開法門。凡有二益：一國內沙門恥其不逮，必見勉強；二龜茲王必謂什出我國，而彼尊之是尊我也，必來交好。王許焉，即設大會，請什升座，說轉法輪經，龜茲王果遣重使酬其親好。什以說法之暇，乃尋訪外道經書，善學圍陀含多論，多明文辭製作問答等事，又博覽四圍陀典及五明諸論。陰陽星算，莫不必盡，妙達吉凶，言若符契，為性率達，不厲小檢，修行者頗共疑之，然什自得於心，未嘗介意。
時有莎車王子、參軍王子兄弟二人，委國請從而為沙門。兄字須利耶跋陀，弟字須利耶蘇摩。蘇摩才伎絕倫，專以大乘為化，其兄及諸學者，皆共師焉，什亦宗而奉之，親好彌至。蘇摩後為什說阿耨達經，什聞陰界諸入皆空無相，怪而問曰：此經更有何義，而皆破壞諸法。答曰：眼等諸法非真實有。什既執有眼根，彼據因成無實，於是研覈大小，往復移時。什方知理有所歸，遂專務方等乃歎曰：吾昔學小乘，如人不識金，以鍮石為妙。因廣求義要，受誦中、百二論，及十二門等。
頃之隨母進到溫宿國，即龜茲之北界。時溫宿有一道士，神辯英秀，振名諸國，手擊王鼓，而自誓言：論勝我者，斬首謝之。什既至，以二義相檢，即迷悶自失，稽首歸依，於是聲滿蔥左，譽宣河外。龜茲王躬往溫宿，迎什還國，廣說諸經，四遠宗仰，莫之能抗。時王子為尼，字阿竭耶末帝，博覽群經，特深禪要，雲已證二果。聞法喜踴，迺更設大集，請開方等經奧。什為推諸法皆空無我，分別陰界假名非實。時會聽者莫不悲感追悼，恨悟之晚矣。至年二十，受戒於王宮，從卑摩羅叉學十誦律。
有頃，什母辭往天竺，謂龜茲王白純曰：汝國尋衰，吾其去矣。行至天竺，進登三果。什母臨去謂什曰：方等深教，應大闡真丹，傳之東土，唯爾之力。但於自身無利，其可如何。什曰：大士之道，利彼忘軀。若必使大化流傳，能洗悟矇俗，雖復身當爐鑊，苦而無恨。於是留住龜茲，止於新寺。後於寺側故宮中，初得放光經，始就披讀。魔來蔽文，唯見空牒，什知魔所為，誓心踰固，魔去字顯，仍習誦之。復聞空中聲曰：汝是智人，何用讀此。什曰：汝是小魔，宜時速去，我心如地，不可轉也。停住二年，廣誦大乘經論，洞其祕奧。龜茲王為造金師子座，以大秦錦褥鋪之，令什升而說法。什曰：家師猶未悟大乘，欲躬往仰化，不得停此。俄而大師盤頭達多不遠而至。王曰：大師何能遠顧。達多曰：一聞弟子所悟非常，二聞大王弘贊佛道，故冒涉艱危，遠奔神國。什得師至，欣遂本懷。為說德女問經，多明因緣空假，昔與師俱所不信，故先說也。師謂什曰：汝於大乘見何異相，而欲尚之。什曰：大乘深淨，明有法皆空，小乘偏局，多諸漏失。師曰：汝說一切皆空，甚可畏也，安捨有法而愛空乎。如昔狂人，令績師績線，極令細好，績師加意，細若微塵，狂人猶恨其麁，績師大怒，乃指空示曰：此是細縷。狂人曰：何以不見。師曰：此縷極細，我工之良匠，猶且不見，況他人耶。狂人大喜，以付織師，師亦効焉。皆蒙上賞，而實無物，汝之空法，亦由此也。什乃連類而陳之，往復苦至，經一月餘日，方乃信服。師歎曰：師不能達，反啟其志，驗於今矣。於是禮什為師。言：和上是我大乘師，我是和上小乘師矣。西域諸國，鹹伏什神俊，每年講說，諸王皆長跪座側，令什踐而登焉，其見重如此。
什既道流西域，名被東川。時符堅僣號關中，有外國前部王及龜茲王弟並來朝堅，堅引見，二王說堅雲，西域多產珍奇，請兵往定，以求內附。至符堅建元十三年歲次丁醜正月，太史奏雲：有星見於外國分野，當有大德智人，入輔中國。堅曰：朕聞西域有鳩摩羅什，襄陽有沙門釋道安，將非此耶。即遣使求之。至十七年二月，善善王、前部王等，又說堅請兵西伐。十八年九月，堅遣驍騎將軍呂光、陵江將軍薑飛，將前部王及車師王等。率兵七萬，西伐龜茲及烏耆諸國。臨發，堅餞光於建章宮，謂光曰：夫帝王應天而治，以子愛蒼生為本，豈貪其地而伐之乎，正以懷道之人故也。朕聞西國有鳩摩羅什，深解法相，善閑陰陽，為後學之宗，朕甚思之。賢哲者，國之大寶，若剋龜茲，即馳驛送什。光軍未至，什謂龜茲王白純曰：國運衰矣，當有勍敵。日下人從東方來，宜恭承之，勿抗其鋒。純不從而戰，光遂破龜茲，殺純，立純弟震為主。光既獲什未測其智量，見年齒尚少，乃凡人戲之，強妻以龜茲王女，什距而不受，辭甚苦到。光曰：道士之操，不踰先父，何可固辭。乃飲以醇酒，同閉密室。什被逼既至，遂其節。或令騎牛及乘惡馬，欲使墮落。什常懷忍辱，曾無異色，光慚愧而止。光還中路，置軍於山下，將士已休，什曰：不可在此，必見狼狽，宜徙軍隴上。光不納。至夜果大雨，洪潦暴起。水深數丈，死者數千，光始密而異之。什謂光曰：此凶亡之地，不宜淹留。推運揆數，應速言歸，中路必有福地可居。光從之，至涼州，聞符堅已為姚萇所害，光三軍縞素，大臨城南，於是竊號關外稱年太安。
太安元年正月，姑臧大風，什曰：不祥之風，當有姦叛，然不勞自定也。俄而梁謙、彭晃相係而叛，尋皆殄滅。至光龍飛二年，張掖臨松盧水胡沮渠男成及從弟蒙遜反，推建康太守段業為主，光遣庶子秦州刺史太原公纂率眾五萬討之。時論謂業等烏合，纂有威聲，勢必全剋。光以訪什，什曰：觀察此行，未見其利。既而纂敗績於合梨。俄又郭馨作亂，纂委大軍輕還，復為馨所敗，僅以身免。光中書監張資，文翰溫雅，光甚器之，資病，光博營救療。有外國道人羅叉雲：能差資疾。光喜，給賜甚重。什知叉誑詐，告資曰：叉不能為，益徒煩費耳，冥運雖隱，可以事試也。乃以五色系作繩結之，燒為灰末投水中，灰若出水還成繩者，病不可愈，須臾，灰聚浮出，復繩本形。既而又治無効，少日資亡。頃之，光又卒，子紹襲位。數日，光庶子纂殺紹自立，稱元鹹寧。
鹹寧二年，有豬生子，一身三頭，龍出東廂井中，到殿前蟠臥，比旦失之，纂以為美瑞，號大殿為龍翔殿。俄而有黑龍升於當陽九宮門，纂改九宮門為龍興門。什奏曰：皆潛龍出遊，豕妖表異。龍者陰類，出入有時，而今屢見，則為災眚，必有下人謀上之變，宜剋棊修德，以答天戒。纂不納，與什博，戲殺，棊曰：斫胡奴頭。什曰：不能斫胡奴頭，胡奴將斫人頭。此言有旨，而纂終不悟。光弟保有子名超，超小字胡奴，後果殺纂斬首，立其兄隆為主，時人方驗什之言也。
什停涼積年，呂光父子既不弘道，故蘊其深解，無所宣化，符堅已亡，竟不相見。及姚萇僣有關中，亦挹其高名，虛心要請，諸呂以什智計多解，恐為姚謀，不許東入。及萇卒，子興襲位，復遣敦請。興弘始三年三月，有樹連理，生於廣庭，逍遙園蔥變為，以為美瑞，謂智人應入。至五月，興遣隴西公碩德西伐呂隆，隆軍大破。至九月，隆上表歸降，方得迎什入關，以其年十二月二十日至於長安。興待以國師之禮，甚見優寵。晤言相對，則淹留終日，研微造盡，則窮年忘勌。
自大法東被，始於漢明，涉歷魏晉，經論漸多，而支竺所出，多滯文格義。興少達崇三寶，銳志講集。什既至止，仍請入西明閣及逍遙園，譯出眾經。什既率多諳誦，無不究盡，轉能漢言，音譯流便。既覽舊經，義多紕僻，皆由先度失旨，不與梵本相應，於是興使沙門增、僧遷、法欽、道流、道恒、道標、僧叡、僧肇等八百餘人，諮受什旨，更令出大品。什持梵本，興執舊經，以相讎校，其新文異舊者，義皆圓通，眾心悏伏，莫不欣讚。興以佛道沖邃，其行唯善，信為出苦之良津，禦世之洪則。故託意九經遊心十二，乃著通三世論，以勗示因果，王公已下，並欽贊厥風。大將軍常山公顯，左軍將軍安城矦嵩，並篤信緣業，屢請什於長安大寺講說新經，續出小品、金剛波若、十住、法華、維摩、思益、首楞嚴、持世、佛藏、菩薩藏、遺教、菩提無行、呵欲、自在王、因緣觀、小無量壽、新賢劫、禪經、禪法要、禪要解、彌勒成佛、彌勒下生、十誦律、十誦戒本、菩薩戒本、釋論、成實、十住、中、百、十二門論，凡三百餘卷。並暢顯神源，揮發幽致。於時，四方義士，萬裏必集。盛業久大，於今鹹仰。
龍光釋道生慧解入微，玄搆文外，每恐言舛，入關請決。廬山釋慧遠學貫群經，棟梁遺化，而時去聖久遠，疑義莫決，乃封以諮什，語見遠傳。
初沙門僧叡，才識高明，常隨什傳寫。什每為叡論西方辭體，商略同異，雲：天竺國俗，甚重文製，其宮商體韻，以入絃為善。凡覲國王，必有贊德，見佛之儀，以歌歎為貴，經中偈頌，皆其式也。但改梵為秦，失其藻蔚，雖得大意，殊隔文體。有似嚼飯與人，非徒失味，乃令嘔噦也。什嘗作頌贈沙門法和雲：心山育明德，流薰萬由延。哀鸞孤桐上，清音徹九天。凡為十偈，辭喻皆爾。什雅好大乘，志存敷廣，常歎曰：吾若著筆作大乘阿毘曇，非迦旃延子比也。今在秦地，深識者寡，折翮於此，將何所論。乃悽然而止。唯為姚興著實相論二卷，並注維摩。出言成章，無所刪改，辭喻婉約，莫非玄奧。
什為人神情朗徹，傲岸出群，應機領會，鮮有倫匹者。篤性仁厚，汎愛為心，虛己善誘，終日無勌。姚主常謂什曰：大師聰明超悟，天下莫二，若一旦後世，何可使法種無嗣。遂以妓女十人，逼令受之。自爾以來，不住僧坊，別立廨舍，供給豐盈。每至講說，常先自說譬喻：如臭泥中生蓮花，但採蓮花，勿取臭泥也。
初什在龜茲，從卑摩羅叉律師受律，卑摩後入關中，什聞至欣然，師敬盡禮。卑摩未知，被逼之事，因問什曰：汝於漢地，大有重緣，受法弟子，可有幾人。什答雲：漢境經律未備，新經及諸論等，多是什所傳出，三千徒眾，皆從什受法，但什累業障深，故不受師教耳。又杯渡比丘在彭城，聞什在長安，乃歎曰：吾與此子戲別三百餘年，杳然未期，遲有遇於來生耳。
什未終日，少覺四大不愈，乃口出三番神呪，令外國弟子誦之以自救，未及致力，轉覺危殆。於是力疾與眾僧告別曰：因法相遇，殊未盡伊心，方復後世，惻愴何言。自以闇昧，謬充傳譯，凡所出經論三百餘卷，唯十誦一部，未及刪煩，存其本旨，必無差失。願凡所宣譯，傳流後世，鹹共弘通。今於眾前發誠實誓，若所傳無謬者，當使焚身之後，舌不燋爛。以偽秦弘始十一年八月二十日卒於長安，是歲晉義熙五年也。即於逍遙園，依外國法，以火焚屍，薪滅形碎，唯舌不灰。後外國沙門來雲：羅什所諳，十不出一。初什一名鳩摩羅耆婆。外國製名，多以父母為本。什父鳩摩炎，母字耆婆，故兼取為名。然什死年月，諸記不同，或雲弘始七年，或雲八年，或雲十一年。尋七與十一，字或訛誤，而譯經錄傳中，猶有一年者，恐雷同三家，無以正焉。
弗若多羅，此雲功德華，罽賓人也。少出家以戒節見稱，備通三藏，而專精十誦律部，為外國師宗，時人鹹謂己階聖果。以偽秦弘始中，振錫入關。秦上姚興待以上賓之禮。羅什亦挹其戒範，厚相宗敬。先是經法雖傳，律藏未闡，聞多羅既善斯部，鹹共思慕。以偽秦弘始六年十月十七日集義學僧數百餘人，於長安中寺，延請多羅誦出十誦梵本，羅什譯為晉文，三分獲二。多羅搆疾，菴然棄世。眾以大業未就而匠人殂往，悲恨之深，有踰常痛。
曇摩流支，此雲法樂，西域人也。棄家入道，偏以律藏馳名，以弘始七年秋，達自關中。
初弗若多羅誦出十誦，未竟而亡。廬山釋慧遠聞支既善毘尼，希得究竟律部，乃遣書通好曰：佛教之興，先行上國，自分流以來，四百餘年，至於沙門德式，所闕尤多。頃西域道士弗若多羅，是罽賓人，甚諷十誦梵本。有羅什法師，通才博見，為之傳譯。十誦之中，文始過半，多羅早喪，中途而寢，不得究竟大業，慨恨良深。傳聞仁者齎此經自隨，甚欣所遇，冥運之來，豈人事而已耶。想弘道為物，感時而動，叩之有人，必情無所悋。若能為律學之徒，畢此經本，開示梵行，洗其耳目，使始涉之流，不失無上之津，參懷勝業者，日月彌朗。此則慧深德厚，人神同感矣，幸願垂懷，不乖往意一二。悉諸道人所具。流支既得遠書，及姚興敦請，乃與什共譯十誦都畢。研詳考覈，條制審定，而什猶恨文煩未善。既而什化，不獲刪治。流支住長安大寺，慧觀欲請下京師，支曰：彼土有人有法，足以利世，吾當更行無律教處。於是遊化餘方，不知所卒。或雲終於涼土，未詳。
卑摩羅叉，此雲無垢眼，罽賓人。沈靖有志力，出家履道，苦節成務。先在龜茲，弘闡律藏，四方學者，競往師之，鳩摩羅什時亦預焉。及龜茲陷沒，乃避地焉。頃之，聞什在長安大弘經藏，又欲使毘尼勝品，復洽東國，於是杖錫流沙，冒險東入。以偽秦弘始八年達自關中，什以師禮敬待，叉亦以遠遇欣然。及羅什棄世，叉乃出遊關左，逗於壽春，止石澗寺，律眾雲聚，盛闡毘尼。羅什所譯十誦本，五十八卷，最後一誦，謂明受戒法，及諸成善法事，逐其義要，名為善誦。叉後齎往石澗，開為六十一卷，最後一誦，改為毘尼誦，故猶二名存焉。
頃之，南適江陵，於辛寺夏坐，開講十誦。既通漢言，善相領納，無作妙本，大闡當時，析文求理者，其聚如林，明條知禁者，數亦殷矣，律藏大弘，叉之力也。道場慧觀深括宗旨，記其所制內禁輕重，撰為二卷，送還京師，僧尼披習，競相傳寫，時聞者諺曰：卑羅鄙語，慧觀才錄，都人繕寫，紙貴如玉。今猶行於世，為後生法矣。叉養德好閑，棄諠離俗，其年冬，復還壽春石澗，卒於寺焉，春秋七十有七。叉為人眼青，時人亦號為青眼律師。
佛陀耶舍，此雲覺明，罽賓人也，婆羅門種，世事外道。有一沙門從其家乞其父怒，使人打之，父遂手腳攣癖不能行止。乃問於巫師，對曰：坐犯賢人，鬼神使然也。即請此沙門，竭誠懺悔，數日便瘳，因令耶舍出家，為其弟子，時年十三。常隨師遠行，於曠野逢虎，師欲走避，耶舍曰：此虎已飽，必不侵人。俄而虎去，前行果見餘殘，師密異之。至年十五，誦經日得二三萬言。所住寺，常於外分，衛廢於誦習，有一羅漢重其聰敏，恒乞食供之。至年十九，誦大小乘經數百萬言。然性度簡傲，頗以知見自處，謂少堪己師者，故不為諸僧所重。但美儀止，善談笑，見者忘其深恨。年及進戒，莫為臨壇，所以向立之歲，猶為沙彌。乃從其舅學五明諸論。世間法術，多所練習，年二十七，方受具戒。恒以讀誦為務，手不釋牒。每端坐思義，尚雲不覺虛過於時，其專精如此。
後至沙勒國，國王不悆，請三千僧會，耶舍預其一焉。時太子達摩弗多，此言法子，見耶舍容服端雅，問所從來，耶舍詶對清辯，太子悅之，仍請留宮內供養，待遇隆厚。羅什後至，復從舍受學，甚相尊敬。什既隨母還龜茲，耶舍留止。頃之，王薨，太子即位，時符堅遣呂光西伐龜茲，龜茲王急，求救於沙勒，沙勒王自率兵赴之，使耶舍留輔太子，委以後事。救軍未至，而龜茲已敗，王歸，具說羅什為光所執，舍乃歎曰：我與羅什相遇雖久，未盡懷抱，其忽羈虜，相見何期。停十餘年，乃東適龜茲，法化甚盛。時什在姑臧遣信要之，裹糧欲去，國人留之，復停歲許。後語弟子雲：吾欲尋羅什，可密裝夜發，勿使人知。弟子曰：恐明日追至，不免復還耳。耶舍乃取清水一鉢，以藥投中，呪數十言，與弟子洗足。即便夜發，比旦，行數百裏，問弟子曰：何所覺耶。答曰：唯聞疾風之響，眼中淚出耳。耶舍又與呪水洗足，住息。明旦，國人追之，已差數百裏，不及。
行達姑臧，而什已入長安，聞姚興逼以妾媵，勸為非法，乃歎曰：羅什如好綿，何可使入棘林中。什聞其至姑臧，勸姚興迎之，興未納。頃之，興命什譯出經藏，什曰：夫弘宣法教，宜令文義圓通，貧道雖誦其文，未善其理，唯佛陀耶舍深達幽致，今在姑臧，願下詔徵之，一言三詳，然後著筆，使微言不墜，取信千載也。興從之，即遣使招迎，厚加贈遺，悉不受，乃笑曰：明旨既降，便應載馳，檀越待士既厚，脫如羅什見處，則未敢聞命。使還具說之，興歎其幾慎，重信敦喻，方至長安。興自出候問，別立新省於逍遙園中，四事供養，並不受，時至分衛，一食而已。於時羅什出十住經，一月餘日，疑難猶豫，尚未操筆。耶舍既至，共相徵決，辭理方定，道俗三千餘人，皆歎其當要。舍為人赤髭，善解毘婆沙，時人號曰赤髭毘婆沙。既為羅什之師，亦稱大毘婆沙。四事供養，衣鉢臥具，滿三間屋，不以關心，姚興為貨之，於城南造寺。耶舍先誦曇無德律，偽司隸校尉姚爽請令出之，興疑其遺謬，乃請耶舍，令誦羌籍藥方可五萬言經。二日，乃執文覆之，不誤一字，眾服其強記。即以弘始十二年譯出四分律，凡四十四卷，並長阿含等。涼州沙門竺佛念譯為秦言，道含筆受。至十五年解座，興嚫耶舍布絹萬匹，悉不受；道含、佛念布絹各千匹，名德沙門五百人，皆重嚫施。
耶舍後辭還外國，至罽賓得虛空藏經一卷，寄賈客，傳與涼州諸僧，後不知所終。
佛馱跋陀羅，此雲覺賢，本姓釋氏，迦維羅衛人，甘露飯王之苗裔也。祖父達摩提婆，此雲法天，嘗商旅於北天竺，因而居焉。父達摩修耶利，此雲法日，少亡。賢三歲孤，與母居，五歲復喪母，為外氏所養。從祖鳩婆利，聞其聰敏，兼悼其孤露，乃迎還，度為沙彌。至年十七，與同學數人，俱以習誦為業，眾皆一月，賢一日誦畢，其師歎曰：賢一日，敵三十夫也。及受具戒，修業精勤，博學群經，多所通達。
少以禪律馳名，常與同學僧伽達多，共遊罽賓，同處積載，達多雖伏其才明，而未測其人也。後於密室閉戶坐禪，忽見賢來，驚問：何來。答雲：暫至兜率，致敬彌勒。言訖便隱，達多知是聖人，未測深淺。後屢見賢神變，乃敬心祈問，方知得不還果。常欲遊方弘化，備觀風俗，會有秦沙門智嚴，西至罽賓，覩法眾清勝，乃慨然東顧曰：我諸同輩，斯有道志，而不遇真匠，發悟莫由。即諮訊國眾，孰能流化東土，僉雲：有佛馱跋陀者，出生天竺那呵利城，族姓相承，世遵道學，其童齔出家，已通解經論，少受業於大禪師佛大先。先時亦在罽賓，乃謂嚴曰：可以振維僧徒，宣授禪法者，佛馱跋陀其人也。
嚴既要請苦至，賢遂湣而許焉，於是捨眾辭師，裹糧東逝。步驟三載，綿歷寒暑，既度蔥嶺，路經六國，國主矜其遠化，並傾心資奉。至交趾，乃附舶循海而行，經一島下，賢以手指山曰：可止於此。舶主曰：客行惜日，調風難遇，不可停也。行二百餘裏，忽風轉吹，舶還向島下，眾人方悟其神，鹹師事之，聽其進止。後遇便風，同侶皆發，賢曰：不可動。舶主乃止，既而有先發者，一時覆敗。後於闇夜之中，忽令眾舶俱發，無肯從者，賢自起收纜，一舶獨發，俄爾賊至，留者悉被抄害。
頃之，至青州東萊郡，聞鳩摩羅什在長安，即往從之，什大欣悅，共論法相，振發玄微，多所悟益。因謂什曰：君所釋，不出人意，而致高名，何耶？什曰：吾年老故爾，何必能稱美談。什每有疑義，必共諮決。時秦太子泓，欲聞賢說法，乃要命群僧，集論東宮。羅什與賢數番往復，什問曰：法雲何空。答曰：眾微成色，色無自性，故雖色常空。又問：既以極微破色空，復雲何破微。答曰：群師或破析一微，我意謂不爾。又問：微是常耶。答曰：以一微故眾微空，以眾微故一微空。時寶雲譯出此語，不解其意，道俗鹹謂賢之所計，微塵是常。餘日長安學僧復請更釋，賢曰：夫法不自生，緣會故生。緣一微故有眾微，微無自性，則為空矣。寧可言不破一微，常而不空乎。此是問答之大意也。秦主姚興專志佛法，供養三千餘僧，並往來宮闕，盛修人事，唯賢守靜，不與眾同。後語弟子雲：我昨見本鄉，有五舶俱發。既而弟子傳告外人，關中舊僧，鹹以為顯異惑眾。
又賢在長安，大弘禪業，四方樂靖者，並聞風而至。但染學有淺深，得法有濃淡，澆偽之徒，因而詭滑。有一弟子因少觀行，自言得阿那含果，賢未即檢問，遂致流言，大被謗讀，將有不測之禍。於是徒眾，或藏名潛去，或踰牆夜走，半日之中，眾散殆盡，賢乃夷然不以介意。
時舊僧僧、道恒等謂賢曰：佛尚不聽說己所得法，先言五舶將至，虛而無實，又門徒誑惑，互起同異，既於律有違，理不同止，宜可時去，勿得停留。賢曰：我身若流萍，去留甚易，但恨懷抱未申，以為慨然耳。於是與弟子慧觀等四十餘人俱發，神志從容，初無異色，識真之眾，鹹共歡惜，白黑送者千有餘人。姚興聞去悵恨，乃謂道恒曰：佛賢沙門，協道來遊，欲宣遺教，緘言未吐，良用深慨，豈可以一言之咎，令萬夫無導。因勅令追之。賢報使曰：誠知恩旨，無預聞命。於是率侶宵征，南指廬嶽。
沙門釋慧遠，久服風名，聞至欣喜若舊。遠以賢之被擯，過由門人，若懸記五舶，止說在同意，亦於律無犯。乃遣弟子曇邕，致書姚主及關中眾僧，解其擯事，遠乃請出禪數諸經。賢志在遊化，居無求安，停止歲許，復西適江陵。遇外國舶至既而訊訪，果是天竺五舶，先所見者也。傾境士庶，競來禮事，其有奉遺，悉皆不受，持鉢分衛，不問豪賤。時陳郡袁豹，為宋武帝太尉長史，宋武南討劉毅，隨府屆於江陵。賢將弟子慧觀詣豹乞食，豹素不敬信，待之甚薄，未飽辭退，豹曰：似未足，且復小留。賢曰：檀越施心有限，故令所設已罄。豹即呼左右益飯，飯果盡，豹大慚愧。既而問慧觀曰：此沙門何如人。觀曰：德量高邈，非凡所測。豹深歎異，以啟太尉。太尉請與相見，甚崇敬之，資供備至。俄而，太尉還都，便請俱歸，安止道場寺。賢儀範率素，不同華俗，而志韻清遠，雅有淵致。京師法師僧弼與沙門寶林書曰：鬪場禪師，甚有大心，便是天竺、王、何風流人也。其見稱如此。
先是沙門支法領，於於闐得華嚴前分三萬六千偈，未有宣譯。至義熙十四年吳郡內史孟顗、右衛將軍褚叔度，即請賢為譯匠。乃手執梵文，共沙門法業、慧嚴等百有餘人，於道場譯出。詮定文旨，會通華戎妙得經意，故道場寺猶有華嚴堂焉。又沙門法顯於西域所得僧祇律梵本，復請賢譯為晉文，語在顯傳。其先後所出觀佛三昧海六卷，泥洹及修行方便論等，凡一十五部，一百十有七卷，為究其幽旨，妙盡文意。賢以元嘉六年卒，春秋七十有一矣。
曇無讖，或雲曇摩懺，或雲曇無懺，蓋取梵音不同也。其本中天竺人，六歲遭父喪，隨母傭織毾為業。見沙門達摩耶舍，此雲法明，道俗所崇，豐於利養，其母美之，故以讖為其弟子。十歲，同學數人讀呪，聰敏出群，誦經日得萬餘言。初學小乘，兼覽五明諸論，講說精辯，莫能詶抗。後遇白頭禪師，共讖論議，習業既異，交諍十旬。讖雖攻難鋒起，而禪師終不肯屈，讖伏其精理，乃謂禪師曰：頗有經典，可得見不。禪師即授以樹皮涅槃經本。讖尋讀驚悟，方自慚恨，以為坎井之識，久迷大方，於是集眾悔過，遂專大乘。至年二十，誦大小乘經二百餘萬言。讖從兄善能調象，騎殺王所乘白耳大象，王怒誅之，令曰：敢有視者，夷三族。親屬莫敢往者。讖哭而葬之，王怒欲誅讖，讖曰：王以法故殺之，我以親而葬之，並不違大義，何為見怒。傍人為之寒心，其神色自若，王奇其志氣，遂留供養之。
讖明解呪術，所向皆，西域號為大呪師。後隨王入山，王渴須水不能得，讖乃密呪，石出水，因贊曰：大王惠澤所感，遂使枯石生泉。隣國聞者皆歎王德。於時雨澤甚調，百姓歌詠，王悅其道術，深加優寵，頃之，王意稍歇，待之漸薄，讖以久處致厭，乃辭往罽賓。齎大涅槃前分十卷，並菩薩戒經、菩薩戒本等。彼國多學小乘，不信涅槃，乃東適龜茲。頃之，復進到姑臧，止於傳舍。慮失經本，枕之而寢。有人牽之在地，讖驚覺，謂是盜者。如此三夕，聞空中語曰：此如來解脫之藏，何以枕之。讖乃慚悟，別置高處，夜有盜之者，數過提舉，竟不能勝，明且讖將經去，不以為重，盜者見之，謂是聖人，悉來拜謝。
河西王沮渠蒙遜僣據涼土，自稱為王，聞讖名，呼與相見，接待甚厚。蒙遜素奉大法，志在弘通，欲請出經本，讖以未參土言，又無傳譯，恐言舛於理，不許即翻，於是學語三年，方譯寫初分十卷。時沙門慧嵩、道朗，獨步河西，值其宣出經藏，深相推重，轉易梵文，嵩公筆受，道俗數百人，疑難縱橫，讖臨機釋滯，清辯若流。兼富於文藻，辭製華密，嵩、朗等更請廣出諸經，次譯大集、大雲、悲華、地持、優婆塞戒、金光明、海龍王、菩薩戒本等，六十餘萬言。讖以涅槃經本，品數未足，還外國究尋，值其母亡，遂留歲餘。後於於闐，更得經本中分，復還姑臧譯之。後又遣使於闐，尋得後分，於是續譯為三十三卷。以偽玄始三年初就翻譯，至玄始十年十月二十三日三袠方竟，即宋武永初二年也。讖雲：此經梵本，本三萬五千偈，於此方減百萬言，今所出者止一萬餘偈。讖嘗告蒙遜雲：有鬼入聚落，必多災疫。遜不信，欲躬見為驗，讖即以術加遜，遜見而駭怖，讖曰：宜潔誠齋戒，神呪驅之。乃讀呪三日，謂遜曰：鬼已去矣。時境首有見鬼者雲：見數百疫鬼奔驟而逝。境內獲安，讖之力也，遜益加敬事。
至遜偽承玄二年，蒙遜濟河伐乞伏、暮末於抱罕，以世子興國為前驅，為末軍所敗，興國擒焉。後乞伏失守，暮末與興國俱獲於赫連定定，後為吐穀渾所破，興國遂為亂兵所殺。遜大怒，謂事佛無應，即遣斥沙門，五十已下皆令罷道。蒙遜先為母造丈六石像，像遂泣涕流淚，讖又格言致諫，遜乃改心而悔焉。
時魏虜託跋燾聞讖有道術，遣使迎請，且告遜曰：若不遣讖，便即加兵。遜既事讖日久，未忍聽去。後又遣偽太常高平公李順，策拜蒙遜為使持節侍中，都督涼州、西域諸軍事，太傅驃騎大將軍、涼州牧、涼王，加九錫之禮。又命遜曰：聞彼有曇摩讖法師，博通多識，羅什之流，祕呪神驗，澄公之匹，朕思欲講道，可馳驛送之。遜與李順讌於新樂門上，遜謂順曰：西蕃老臣蒙遜，奉事朝廷，不敢違失，而天子信納佞言，苟見蹙迫，前遣表求留曇無讖，而今便來徵索，此是門師，當與之俱死，實不惜殘年，人生一死，詎覺幾時。順曰：王欵誠先著，遣愛子入侍，朝廷欽王忠績，故顯加殊禮。而王以此一胡道人，虧山嶽之功，不忍一朝之忿，損由來之美，豈朝廷相待之厚，竊為大王不取，主上虛襟之至，弘文所知。弘文者，遜所遣聘魏使也。遜曰：太常口美如蘇秦，恐情不副辭耳。遜既悋讖不遣，又迫魏之強。至遜義和三年三月，讖固請西行，更尋涅槃後分，遜忿其欲去，乃密圖害讖，偽以資糧發遣，厚贈寶貨。臨發之日，讖乃流涕告眾曰：讖業對將至，眾聖不能救矣。以本有心誓，義不容停。比發，遜果遣刺客於路害之，春秋四十九，是歲宋元嘉十年也。黑白遠近，鹹共惜焉。既而遜左右，常白日見鬼神，以劍擊遜，至四月，遜寢疾而亡。
初讖在姑臧，有張掖沙門道進，欲從讖受菩薩戒，讖雲：且悔過。乃竭誠七日七夜，至第八日，詣讖求受，讖忽大怒，進更思惟，但是我業障未消耳。乃勠力三年，且禪且懺，進即於定中，見釋迦文佛與諸大士授己戒法，其夕同止十餘人，皆感夢如進所見。進欲詣讖說之，未及至數十步，讖驚起唱言：善哉，善哉，已感戒矣，吾當更為汝作證。次第於佛像前為說戒相。時沙門道朗，振譽關西，當進感戒之夕，朗亦通夢。乃自卑戒，臘求為法弟，於是從進受者千有餘人，傳授此法，迄至於今，皆讖之餘則。有別記雲：菩薩地持經，應是伊波勒菩薩傳來此土，後果是讖所傳譯，疑讖或非凡也。
蒙遜有從弟沮渠安陽矦者，為人強志疎通，涉獵書記。因讖入河西，弘闡佛法，安陽乃閱意內典，奉持五禁，所讀眾經，即能諷誦，常以為務學多聞，大士之盛業。少時，求法度流沙，至於闐於瞿，摩帝大寺遇天竺法師佛馱斯那，諮問道義。斯那本學大乘，天才秀發，誦半億偈，明瞭禪法，故西方諸國號為人中師子。安陽從受禪祕要治病經，因其梵本，口誦通利。既而東歸，向邑於高昌得觀世音、彌勒二觀經各一卷。及還河西，即譯出禪要，轉為晉文。
偽魏吞併西涼，乃南奔於宋。晦志卑身，不交人世，常遊塔寺，以居士身畢世。
初出彌勒、觀音二觀經，丹陽尹孟顗，見而善之，深加賞接。後竹園寺慧濬尼，復請出禪經，安陽既通習積以臨筆無滯，旬有七日，出為五卷。頃之，又於鍾山定林寺出佛父般泥洹經一卷。安陽居絕妻拏，無欲榮利，從容法侶，宣通正法，是以黑白鹹敬而嘉焉，後遘疾而終。
讖所出諸經，至元嘉中方傳建業。道場慧觀法師，志欲重尋涅槃後分，乃啟宋太祖資給，遣沙門道普，將書吏十人，西行尋經。至長廣郡，舶破傷足，因疾而卒。普臨終歎曰：涅槃後分與宋地無緣矣。普本高昌人，經遊西域，遍歷諸國，供養尊影，頂戴佛鉢，四塔道樹，足跡形像，無不瞻覿。善梵書，備諸國語，遊履異域，別有大傳。時高昌復有沙門法盛，亦經往外國，立傳凡有四卷。又有竺法維、釋僧表，並經往佛國雲雲。
釋法顯，姓龔，平陽武陽人，三兄並髫齓而亡，父恐禍及顯，三歲便度為沙彌。居家數年，病篤欲死，因以送還寺，信宿，便差。不肯復歸，其母欲見之不能得，後為立小屋於門外，以擬去來。十歲遭父憂，叔父以其母寡獨不立，逼使還俗，顯曰：本不以有父而出家也，正欲遠塵離俗，故入道耳。叔父善其言，乃止。頃之，母喪，至性過人，葬事畢，仍即還寺。嘗與同學數十人，於田中刈稻，時有飢賊欲奪其穀，諸沙彌悉奔走，唯顯獨留，語賊曰：若欲須穀，隨意所取，但君等昔不布施，故致飢貧，今復奪人，恐來世彌甚，貧道預為君憂耳。言訖即還，賊棄穀而去，眾僧數百人，莫不歎服。及受大戒，志行明敏，儀軌整肅，常慨經律舛闕，誓志尋求。
以晉隆安三年，與同學慧景、道整、慧應、慧嵬等，發自長安。西渡流沙，上無飛鳥，下無走獸，四顧茫茫，莫測所之。唯視日以准東西，望人骨以標行路耳，屢有熱風惡鬼，遇之必死，顯任緣委命，直過險難。有頃，至葱嶺，嶺冬夏積雪，有惡龍吐毒，風雨沙礫，山路艱危，壁立千仞。昔有人鑿石通路，傍施梯道，凡度七百餘所。又躡懸絙過河，數十餘處，皆漢之張騫、甘父所不至也。次度小雪山，遇寒風暴起，慧景噤戰不能前，語顯曰：吾其死矣，卿可前去，勿得俱殞。言絕而卒，顯撫之泣曰：本圖不果，命也奈何。復自力孤行，遂過山險，凡所經歷三十餘國。
將至天竺，去王舍城三十餘里，有一寺，逼冥過之。顯明旦欲詣耆闍崛山，寺僧諫曰：路甚艱阻，多黑師子，亟經噉人，何由可至。顯曰：遠涉數萬，誓到靈鷲，身命不期，出息非保，豈可使積年之誠，既至而廢耶，雖有險難，吾不懼也。眾莫能止，乃遣兩僧送之。顯既至山，日將曛夕，欲遂停宿，兩僧危懼，捨之而還。顯獨留山中，燒香禮拜，翹感舊跡，如覩聖儀。至夜有三黑師子，來蹲顯前，舐脣搖尾，顯誦經不輟，一心念佛。師子乃低頭下尾，伏顯足前，顯以手摩之，呪曰：若欲相害，待我誦竟，若見試者，可便退矣。師子良久乃去。明晨還返，路窮幽梗，止有一逕通行，未至里餘，忽逢一道人，年可九十，容服麁素，而神氣俊遠。顯雖覺其韻高，而不悟是神人。後又逢一少僧，顯問曰：向耆年是誰耶。答云：頭陀迦葉大弟子也。顯方大惋恨。更追至山所，有橫石塞于室口，遂不得入，顯流涕而去。進至迦施國，國有白耳龍，每與眾僧約，令國內豐熟，皆有信効。沙門為起龍舍，并設福食，每至夏坐訖，龍輒化作一小蛇，兩耳悉白，眾咸識是龍，以銅盂盛酪，置龍於中，從上座至下行之遍，乃化去，年輒一出，顯亦親見。
後至中天竺，於摩竭提邑波連弗阿育王塔南天王寺，得摩訶僧祇律，又得薩婆多律抄、雜阿毘曇心、綖經、方等泥洹經等。顯留三年，學梵語梵書，方躬自書寫，於是持經像，寄附商客，到師子國。顯同旅十餘，或留或亡，顧影唯己，常懷悲慨。忽於玉像前，見商人以晉地一白團絹扇供養，不覺悽然下淚。停二年，復得彌沙塞律、長雜二含及雜藏本，並漢土所無。
既而附商人大舶，循海而還。舶有二百許人，值暴風水入，眾皆惶懅，即取雜物棄之。顯恐棄其經像，唯一心念觀世音，及歸命漢土眾僧，舶任風而去，得無傷壞。經十餘日，達耶婆提國，停五月，復隨他商，東適廣州。舉帆二十餘日，夜忽大風，合舶震懼，眾咸議曰：坐載此沙門，使我等狼狽，不可以一人故，令一眾俱亡。共欲推之，法顯檀越厲聲呵商人曰：汝若下此沙門，亦應下我，不爾，便當見殺。漢地帝王奉佛敬僧，我至彼告王，必當罪汝。商人相視失色，僶俛而止。既水盡糧竭，唯任風隨流，忽至岸，見藜藋菜。依然，知是漢地，但未測何方，即乘船入浦尋村。見獵者二人，顯問此是何地耶，獵人曰：此是青州長廣郡牢山南岸。獵人還，以告太守李嶷，嶷素敬信，忽聞沙門遠至，躬自迎勞。顯持經像隨還。
頃之，欲南歸，青州刺史請留過冬，顯曰：貧道投身於不反之地，志在弘通，所期未果，不得久停。遂南造京師，就外國禪師佛馱跋陀，於道場寺。譯出摩訶僧祇律、方等泥洹、雜阿毘曇心，垂百餘萬言。顯既出大泥洹經，流布教化，咸使見聞。有一家失其姓名，居近朱雀門，世奉正化，自寫一部，讀誦供養，無別經室，與雜書共屋。後風火忽起，延及其家，資物皆盡，唯泥洹經儼然具存，煨燼不侵，卷色無改，京師共傳，咸歎神妙，其餘經律未譯。
後至荊州，卒於辛寺，春秋八十有六，眾咸慟惜。其遊履諸國，別有大傳焉。
釋曇無竭，此云法勇，姓李，幽州黃龍人也。幼為沙彌，便修苦行，持戒誦經，為師僧所重。嘗聞法顯等躬踐佛國，乃慨然有忘身之誓。遂以宋永初元年，招集同志沙門僧猛、曇朗之徒二十五人，共齎幡蓋供養之具，發跡北土，遠適西方。
初至河南國，仍出海西郡，進入流沙，到高昌郡。經歷龜茲、沙勒諸國，登葱嶺，度雪山，障氣千重，層氷萬里，下有大江，流急若箭。於東西兩山之脇，繫索為橋。十人一過，到彼岸已，舉煙為幟，後人見煙，知前已度，方得更進。若久不見煙，則知暴風吹索，人墮江中。行經三日，復過大雪山，懸崖壁立，無安足處，石壁皆有故杙孔，處處相對，人各執四杙，先拔下杙，手攀上杙，展轉相攀，經日方過。及到平地相待，料檢。同侶，失十二人。進至罽賓國，禮拜佛鉢。停歲餘，學梵書梵語，求得觀世音受記經梵文一部，復西行至辛頭那提河，漢言師子。曰。緣河西入月氏國，禮拜佛肉髻骨，及覩自沸木舫。後至檀特山南石留寺，住僧三百餘人，雜三乘學，無竭停此寺受大戒。天竺禪師佛馱多羅，此云覺救，彼土咸云。已證果，無竭請為和上，漢沙門志定為阿闍梨，停夏坐三月日，復行向中天竺。界路既空曠，唯齎石蜜為糧，同侶尚有十三人，八人於路並化，餘五人同行。無竭雖屢經危棘，而繫念所齎觀世音經未嘗暫廢。將至舍衛國，野中逢山象一群，無竭稱名歸命，即有師子從林中出，象驚惶奔走。後渡恒河，復值野牛一群，鳴吼而來，將欲害人，無竭歸命如初，尋有大鷲飛來，野牛驚散，遂得免之。其誠心所感，在險剋濟。皆此類也。
後於南天竺隨舶汎海達廣州，所歷事跡，別有記傳。其所譯出觀世音受記經，今傳于京師。後不知所終。
佛馱什，此云覺壽，罽賓人，少受業於彌沙塞部僧，專精律品，兼達禪要，以宋景平元年七月屆于揚州。先沙門法顯，於師子國得彌沙塞律梵本，未被翻譯，而法顯遷化，京邑諸僧聞什既善此學，於是請令出焉。以其年冬十一月集于龍光寺，譯為三十四卷，稱為五分律。什執梵文，于闐沙門智勝為譯，龍光道生、東安慧嚴共執筆參正，宋侍中瑯瑘王練為檀越，至明年四月方竟。仍於大部抄出戒心，及羯磨文等。並行於世。什後不知所終。
浮陀跋摩，此云覺鎧，西域人也。幼而履操明直，聰悟出群，習學三藏，偏善毘婆沙論，常誦持此部以為心要。
宋元嘉之中達于西涼。先有沙門道泰，志用強果，少遊葱右，遍歷諸國。得毘婆沙梵本十有萬偈，還至姑臧，側席虛衿，企待明匠，聞跋摩遊心此論，請為翻譯。時蒙遜已死，子茂虔襲位，以虔承和五年歲次丁丑四月八日，即宋元嘉十四年。於涼州城內閑豫宮中，請跋摩譯焉。泰即筆受，沙門慧嵩、道朗與義學僧三百餘人，考正文義，再周方訖，凡一百卷，沙門道挻為之作序。有頃，魏虜託跋壽西伐姑臧，涼土崩亂，經書什物，皆被焚蕩，遂失四十卷，今唯有六十存焉，跋摩避亂西反，不知所終。
釋智嚴，西涼州人，弱冠出家，便以精懃著名。納衣宴坐，蔬食永歲，每以本域丘墟，志欲博事名師，廣求經誥。遂周流西國，進到罽賓，入摩天陀羅精舍，從佛馱先比丘諮受禪法。漸深三年，功踰十載。佛馱先見其禪思有緒，特深器異，彼諸道俗聞而歎曰：秦地乃有求道沙門矣。始不輕秦類，敬接遠人。
時有佛馱跋陀羅比丘，亦是彼國禪匠，嚴乃要請東歸，欲傳法中土，跋陀嘉其懇至，遂共東行。於是踰沙越險，達自關中。常依隨跋陀，止長安大寺。頃之，跋陀橫為秦僧所擯，嚴亦分散，憩于山東精舍，坐禪誦經，力精修學。晉義熙十三年，宋武帝西伐長安，剋捷旋斾，塗出山東。時始興公王恢從駕遊觀山川，至嚴精舍，見其同止三僧，各坐繩床，禪思湛然，恢至，良久不覺，於是彈指，三人開眼，俄而還閉，問不與言。恢心敬其奇，訪諸耆老，皆云：此三僧隱居求志，高潔法師也。恢即啟宋武帝，延請還都，莫肯行者。既屢請懇至，二人推嚴隨行。恢懷道素篤，禮事甚殷，還都，即住始興寺。嚴性愛虛靖，志避諠塵，恢乃為於東郊之際，更起精舍，即枳園寺也。
嚴前於西域所得梵本眾經，未及譯寫，到元嘉四年。乃共沙門寶雲譯出普曜、廣博嚴淨、四天王等。嚴在寺，不受別請，常分衛自資，道化所被，幽顯咸服。有見鬼者云，見西州太社間鬼相語，嚴公至，當避易，此人未之解。俄而，嚴至，聊問姓字，果稱智嚴，默而識之，密加禮異。儀同蘭陵蕭思話婦劉氏疾病，恒見鬼來，吁可駭畏，時迎嚴說法，嚴始到外堂，劉氏便見群鬼迸散，嚴既進，為夫人說經，疾以之瘳，因稟五戒，一門宗奉。嚴清素寡欲，隨受隨施，少而遊方，無所滯著。稟性沖退，不自陳敘，故雖多美行，世無得而盡傳。
嚴昔未出家時，嘗受五戒，有所虧犯，後入道受具足，常疑不得戒，每以為懼。積年禪觀而不能自了，遂更汎海，重到天竺，諮諸明達。值羅漢比丘，具以事問，羅漢。不敢判決，乃為嚴入定，往兜率宮諮彌勒，彌勒答云：得戒。嚴大喜，於是步歸。至罽賓，無疾而化。時年七十八。彼國法凡聖，燒身各處。嚴雖戒操高明，而實行未辦，始移屍向凡僧墓地，而屍重不起。改向聖墓，則飄然自輕。嚴弟子智羽、智遠，故從西來，報此徵瑞，俱還外國。以此推嚴，信是得道人也，但未知果向中間若深淺耳。
釋寶雲，未詳氏族，傳云。涼州人。少出家，精懃有學行，志韻剛潔，不偶於世，故少以方直純素為名，而求法懇惻，亡身殉道，志欲躬覩靈跡，廣尋經要。遂以晉隆安之初，遠適西域，與法顯、智嚴先後相隨，涉履流沙，登踰雪嶺，懃苦艱危，不以為難。遂歷于闐、天竺諸國，備覩靈異。乃經羅剎之野，聞天鼓之音，釋迦影迹多所瞻禮。
雲在外域，遍學梵書，天竺諸國音字詁訓，悉皆備解。後還長安，隨禪師佛馱跋陀業禪進道。俄而，禪師橫為秦僧所擯，徒眾悉同其咎，雲亦奔散。會廬山釋慧遠解其擯事，共歸京師，安止道場寺。眾僧以雲志力堅猛，弘道絕域，莫不披衿諮問，敬而愛焉。雲譯出新無量壽，晚出諸經，多雲所治定。華戎兼通，音訓允正。雲之所定，眾咸信服。初關中沙門竺佛念善於宣譯，於符姚二代，顯出眾經。江左譯梵，莫踰於雲，故於晉宋之際，弘通法藏，沙門慧觀等，咸友而善之。
雲性好幽居，以保閑寂，遂適六合山寺，譯出佛本行贊經。山多荒民，俗好草竊，雲說法教誘，多有改更，禮事供養，十室而八。頃之，道場慧觀臨亡，請雲還都，總理寺任，雲不得已而還。居道場歲許，復更還六合，以元嘉二十六年，終於山寺，春秋七十有四。其遊履外國。別有記傳。
求那跋摩，此云功德鎧，本剎利種，累世為王，治在罽賓國。祖父呵梨跋陀，此言師子賢，以剛直被徙。父僧伽阿難，此言眾喜，因潛隱山澤。跋摩年十四，便機見俊達，深有遠度，仁愛汎博，崇德務善。其母嘗須野肉，令跋摩辦之，跋摩啟曰：有命之類，莫不貪生，夭彼之命，非仁人矣。母怒曰：設令得罪，吾當代汝。跋摩他日煮油，誤澆其指，因謂母曰：代兒忍痛。母曰：痛在汝身，吾何能代。跋摩曰：眼前之苦，尚不能代，況三途耶。母乃悔悟，終身斷殺。至年十八，相公見而謂曰：君年三十，當撫臨大國，南面稱尊。若不樂世榮，當獲聖果。至年二十，出家受戒，洞明九部，博曉四含，誦經百餘萬言，深達律品，妙入禪要，時號曰三藏法師。至年三十，罽賓王薨。絕無紹嗣，眾咸議曰：跋摩帝室之胤，又才明德重，可請令還俗，以紹國位。群臣數百，再三固請。跋摩不納。乃辭師違眾，林棲谷飲，孤行山野，遁迹人世。
後到師子國，觀風弘教，識真之眾，咸謂已得初果。儀形感物，見者發心。後至闍婆國，初未至一日，闍婆王母夜夢見一道士飛舶入國，明旦果是跋摩來至，王母敬以聖禮，從受五戒。母因勸王曰：宿世因緣，得為母子，我已受戒，而汝不信，恐後生之因，永絕今果。王迫以母勅，即奉命受戒，漸染既久，專精稍篤。頃之，隣兵犯境，王謂跋摩曰：外賊恃力，欲見侵侮，若與鬪戰，傷殺必多，如其不拒，危亡將至，今唯歸命師尊，不知何計。跋摩曰：暴𡨥相攻，宜須禦捍，但當起慈悲心，勿興害念耳。王自領兵擬之，旗鼓始交，賊便退散。王遇流矢傷脚，跋摩為呪水洗之，信宿平復。王恭信稍殷，乃欲出家修道，因告群臣曰：吾欲躬棲法門，卿等可更擇明主。群臣皆拜伏勸請曰：王若捨國，則子民無依。且敵國凶強，恃險相對，如失恩覆，則黔首奚處。大王天慈，寧不愍念，敢以死請，申其悃愊。王不忍固違，乃就群臣請三願，若許者，當留治國。一願凡所王境，同奉和上；二願盡所治內，一切斷殺；三願所有儲財，賑給貧病。群臣歡喜，僉然敬諾。於是一國皆從受戒。王後為跋摩立精舍，躬自引材，傷王脚指。跋摩又為呪治，有頃平復，導化之聲播於遐邇。隣國聞風，皆遣使要請。
時京師名德沙門慧觀、慧聰等，遠挹風猷，思欲餐稟，以元嘉元年九月，面啟文帝，求迎請跋摩，帝即勅交州刺史，令汎舶延致。觀等。又遣沙門法長、道沖、道俊等，往彼祈請，并致書於跋摩及闍婆王婆多加等，必希顧臨宋境，流行道教。跋摩以聖化宜廣，不憚遊方。先已隨商人竺難提舶，欲向一小國，會值便風，遂至廣州，故其遺文云：業行風所吹，遂至於宋境。此之謂也。文帝知跋摩已至南海，於是復勅州郡，令資發下京。路由始興，經停歲許，始興有虎市山，儀形聳孤，峯嶺高絕，跋摩謂其髣髴耆闍，乃改名靈鷲。於山寺之外，別立禪室，室去寺數里，磬音不聞，每至鳴椎，跋摩已至，或冒雨不沾，或履泥不濕，時眾道俗，莫不肅然增敬。寺有寶月殿，跋摩於殿北壁，手自畫作羅云像，及定光儒童布髮之形，像成之後，每夕放光，久之乃歇。始興太守蔡茂之，深加敬仰，後茂之將死，跋摩躬自往視，說法安慰，後家人夢見茂之在寺中，與眾僧講法，實由跋摩化導之力也。此山本多虎災，自跋摩居之，晝行夜往，或時值虎，以杖按頭，弄之而去，於是山旅水賓，去來無梗，感德歸化者，十有七八焉。跋摩嘗於別室入禪，累日不出，寺僧遣沙彌往候之，見一白師子緣柱而上，亘空彌漫生青蓮華，沙彌驚恐大呼，往逐師子，豁無所見，其靈異無方，類多如此。
後文帝重勅觀等。復更敦請，乃汎舟下都，以元嘉八年正月達于建鄴。文帝引見，勞問慇懃，因又言曰：弟子常欲持齋不殺，迫以身殉物，不獲從志。法師既不遠萬里，來化此國，將何以教之。跋摩曰：夫道在心，不在事，法由己，非由人。且帝王與匹夫所修各異，匹夫身賤名劣，言令不威，若不剋己苦躬，將何為用。帝王以四海為家，萬民為子，出一嘉言，則士女咸悅；布一善政，則人神以和。刑不夭命，役無勞力，則使風雨適時，寒暖應節，百穀滋繁，桑麻欝茂。如此持齋，齋亦大矣；如此不殺，德亦眾矣。寧在闕半日之餐，全一禽之命，然後方為弘濟耶。帝乃撫机歎曰：夫俗人迷於遠理，沙門滯於近教，迷遠理者，謂至道虛說；滯近教者，則拘戀篇章。至如法師所言，真謂開悟明達，可與言天人之際矣。乃勅住祇洹寺供給隆厚，公王英彥，莫不宗奉。俄而於寺開講法華及十地，法席之日，軒蓋盈衢，觀矚往還，肩隨踵接。跋摩神府自然，妙辯天絕，或時假譯人，而往復懸悟。
後祇洹慧義請出菩薩善戒，始得二十八品，後弟子代出二品，成三十品，未及繕寫，失序品及戒品，故今猶有兩本，或稱菩薩戒地。初元嘉三年。徐州刺史王仲德，於彭城請外國伊葉波羅譯出雜心，至擇品而緣礙，遂輟。至是更請跋摩譯出後品，足成十三卷，并先所出四分羯磨、優婆塞五戒略論、優婆塞二十二戒等，凡二十六卷，並文義詳允，梵漢弗差。
時影福寺尼慧果、淨音等，共請跋摩云：去六年，有師子國八尼至京，云。宋地先未經有尼，那得二眾受戒，恐戒品不全。跋摩云：戒法本在大僧眾發，設不本事，無妨得戒，如愛道之緣。諸尼又恐年月不滿，苦欲更受，跋摩稱云：善哉，苟欲增明，甚助隨喜。但西國尼年臘未登，又十人不滿，且令學宋語，別因西域居士，更請外國尼來足滿十數。其年夏，在定林下寺安居。時有信者，採華布席，唯跋摩所坐，華彩更鮮，眾咸崇以聖禮，夏竟還祇洹。其年九月二十八日，中食未畢，先起還閣，其弟子後至，奄然已終，春秋六十有五。未終之前，預造遺文偈頌三十六行，自說因緣云，已證二果。手自封緘，付弟子阿沙羅云：我終後，可以此文還示天竺僧，亦可示此境僧也。既終之後，即扶坐繩床，顏貌不異，似若入定。道俗赴者，千有餘人，並聞香氣芬烈，咸見一物，狀若龍蛇，可長一匹許，起於屍側，直上衝天，莫能詺者。即於南林戒壇前，依外國法闍毘之。四部鱗集，香薪成𧂐，灌之香油，以燒遺陰，五色焰起，氛氳麗空。是時天景澄朗，道俗哀歎，仍於其處起立白塔。欲重受戒。諸尼，悲泣望斷，不能自勝。
初跋摩至京，文帝欲從受菩薩戒，會虜寇侵彊，未及諮稟，奄而遷化。以本意不遂，傷恨彌深，乃令眾僧譯出其遺文云：
前頂禮三寶，淨戒諸上座，
濁世多諂曲，虛偽無誠信，
愚惑不識真，懷嫉輕有德。
是以諸賢聖，現世晦其迹。
我求那跋摩，命行盡時至，
所獲善功德，今當如實說。
不以諂曲心，希望求名利。
為勸眾懈怠，增長諸佛法。
大法力如是，仁者咸諦聽：
我昔曠野中，初觀於死屍，
膖脹蟲爛壞，臭穢膿血流。
繫心緣彼處，此身性如是。
常見此身相，貪蛾不畏火。
如是無量種，修習死屍觀，
放捨餘聞思，依止林樹間，
是夜專精進，正觀常不忘，
境界恒在前，猶如對明鏡，
如彼我亦然。由是心寂靖，
輕身極明淨，清涼心是樂，
增長大歡喜。則生無著心，
變成骨鎖相。白骨現在前，
朽壞肢節離，白骨悉磨滅，
無垢智熾然。調伏思法相，
我時得如是，身安極柔軟。
如是方便修，勝進轉增長，
微塵念念滅，壞色正念法，
是則身究竟，何緣起貪欲，
知因諸受生，如魚貪鉤餌，
彼受無量壞，念念觀磨滅，
知彼所依處，從心猨猴起，
業及業果報，依緣念念滅，
心所知種種，是名別相法，
是則思慧念，次第滿足修，
觀種種法相，其心轉明了，
我於爾焰中，明見四念處，
律行從是竟，攝心緣中住，
苦如熾然劍，斯由渴愛轉，
愛盡般涅槃，普見彼三界，
死焰所熾然，形體極消瘦，
喜息樂方便，身還漸充滿，
勝妙眾生相，頂忍亦如是，
是於我心起，真實正方便，
漸漸略境界，寂滅樂增長，
得世第一法，一念緣真諦，
次第法忍生，是謂無漏道，
妄想及諸境，名字悉遠離，
境界真諦義，除惱獲清涼，
成就三昧果，離垢清涼緣，
不涌亦不沒，淨慧如明月，
湛然正安住，純一寂滅相，
非我所宣說，唯佛能證知，
那波阿毘曇，說五因緣果，
實義知修行，名者莫能見，
諸論各異端，修行理無二，
偏執有是非，達者無違諍，
修行眾妙相，今我不宣說，
懼人起妄想，誑惑諸世間，
於彼修利相，我已說少分，
若彼明智者，善知此緣起，
摩羅婆國界，始得初聖果，
阿蘭若山寺，道迹修遠離，
後於師子國，村名劫波利，
進修得二果，是名斯陀含，
從是多留難，障修離欲道，
見我修遠離，知是處空閑，
咸生希有心，利養競來集，
我見如火毒，心生大厭離，
避亂浮于海，闍婆及林邑，
業行風所飄，隨緣之宋境，
於是諸國中，隨力興佛法，
無問所應問，諦實真實觀，
今此身滅盡，寂若燈火滅。
僧伽跋摩，此云眾鎧，天竺人也，少而棄俗，清峻有戒德，善解三藏，尤精雜心。以宋元嘉十年，出自流沙，至于京邑，器宇宏肅，道俗敬異，咸宗事之，號曰三藏法師。
初景平元年，平陸令許桑，捨宅建剎，因名平陸寺。後道場慧觀，以跋摩道行純備，請住此寺，崇其供養，以表厥德。跋摩共觀加塔三層，今之奉誠是也。跋摩行道諷誦，日夜不輟，僧眾歸集，道化流布。初三藏法師明於戒品，將為影福寺尼慧果等重受具戒，是時二眾未備，而三藏遷化。俄而，師子國比丘尼鐵薩羅等至都，眾乃共請跋摩為師，繼軌三藏，祇洹慧義擅步京邑，謂為矯異，執志不同，親與跋摩拒論翻覆。跋摩標宗顯法，理證明允，既德有所歸，義遂迴剛，靡然推服，令弟子慧基等服膺供事，僧尼受者數百許人。宋彭城王義康，崇其戒範，廣設齋供，四眾殷盛，傾于京邑。慧觀等以跋摩妙解雜心，諷誦通利，先三藏雖譯，未及繕寫，即以其年九月，於長干寺招集學士，更請出焉。寶雲譯語，觀自筆受，考覈研校，一周乃訖。續出摩得勒伽、分別業報略、勸發諸王要偈及請聖僧浴文等。
跋摩遊化為志，不滯一方，既傳經事訖，辭還本國，眾咸祈止，莫之能留，元嘉十九年，隨西域賈人舶還外國，不詳其終。
曇摩密多，此云法秀，罽賓人也。年至七歲，神明澄正，每見法事，輒自然欣躍，其親愛而異之，遂令出家。罽賓多出聖達，屢值明師，博貫群經，特深禪法，所得門戶，極甚微奧。為人沈邃有慧解，儀軌詳正，生而連眉，故世號連眉禪師。
少好遊方，誓志宣化，周歷諸國，遂適龜茲。未至一日，王夢神告王曰：有大福德人，明當入國，汝應供養。明旦，即勅外司，若有異人入境，必馳奏聞。俄而，蜜多果至，王自出郊迎，延請入宮。遂從稟戒，盡四事之禮。蜜多安而能遷，不拘利養。居數載，密有去心。神又降夢曰：福德人捨王去矣。王惕然驚覺，既而君臣固留，莫之能止。遂度流沙，進到燉煌，於閑曠之地，建立精舍。植㮈千株，開園百畝，房閣池沼，極為嚴淨。頃之，復適涼州，仍於公府舊事，更葺堂宇，學徒濟濟，禪業甚盛。
常以江左王畿，志欲傳法，以宋元嘉元年展轉至蜀，俄而出峽，止荊州，於長沙寺造立禪閣，翹誠懇惻，祈請舍利。旬有餘日，遂感一枚，衝器出聲，放光滿室，門徒道俗，莫不更增勇猛，人百其心。頃之，沿流東下，至于京師。初止中興寺，晚憩祇洹。密多道聲素著，化洽連邦，至京甫爾，傾都禮訊。自宋文哀皇后及皇太子、公主，莫不設齋桂宮，請戒椒掖，參候之使，旬日相望。即於祇洹寺譯出禪經、禪法要、普賢觀、虛空藏觀等。常以禪道教授，或千里諮受，四輩。遠近，皆號大禪師焉。會稽太守平昌孟顗，深信正法，以三寶為己任，素好禪味，敬心殷重，及臨浙右，請與同遊，乃於鄮縣之山，建立塔寺。東境舊俗，多趣巫祝，及妙化所移，比屋歸正，自西徂東，無思不服。元嘉十年還都，止鍾山定林下寺。密多天性凝靖，雅愛山水，以為鍾山鎮岳，埒美嵩華，常歎下寺基構，臨㵎低側。於是乘高相地，揆卜山勢，以元嘉十二年斬石刊木，營建上寺。士庶欽風，獻奉稠疊，禪房殿宇，欝爾層構。於是息心之眾，萬里來集，諷誦肅邕，望風成化。定林達禪師，即神足弟子，弘其風教，聲震道俗，故能淨化，久而莫渝，勝業崇而弗替，蓋密多之遺烈也。爰自西域，至于南土，凡所遊履，靡不興造檀會，敷陳教法。
初密多之發罽賓也，有迦毘羅神王衛送，遂至龜茲，於中路欲反，乃現形告辭密多曰：汝神力通變，自在遊處，將不相隨共往南方。語畢，即收影不現。遂遠從至都，即於上寺圖像著壁，迄至于今，猶有聲影之驗，潔誠祈福，莫不享願。以元嘉十九年七月六日卒于上寺，春秋八十有七。道俗四眾，行哭相趨，仍葬于鍾山宋熙寺前。
釋智猛，雍州京兆新豐人。稟性端明，勵行清白，少襲法服，修業專至，諷誦之聲，以夜續日。每聞外國道人說天竺國土，有釋迦遺迹，及方等眾經。常慨然有感，馳心遐外，以為萬里咫尺，千載可追也。遂以偽秦弘始六年甲辰之歲，招結同志沙門十有五人，發跡長安，渡河跨谷三十六所，至涼州城。
出自陽關，西入流沙，凌危履險，有過前傳。遂歷鄯鄯、龜茲、于闐諸國，備矚風化。從于闐西南行二千里，始登䓗嶺，而九人退還，猛與餘伴進行千七百里，至波倫國。同侶竺道嵩又復無常，將欲闍毘，忽失屍所在。猛悲歎驚異，於是自力而前。與餘四人共度雪山，渡辛頭河，至罽賓國。國有五百羅漢，常往返阿耨達池，有大德羅漢，見猛至歡喜。猛諮問方土，為說四天子事，具在猛傳。猛於奇沙國，見佛文石唾壺，又於此國見佛鉢，光色紫紺，四際盡然。猛香華供養，頂戴發願：鉢若有應，能輕能重，既而轉重，力遂不堪，及下案時，復不覺重，其道心所應如此。復西南行千三百里，至迦維羅衛國，見佛髮佛牙，及肉髻骨，佛影跡，炳然具存。又覩泥洹堅固之林，降魔菩提之樹，猛喜心內充，設供一日，兼以寶蓋大衣覆降魔像。其所遊踐，究觀靈變，天梯龍池之事，不可勝數。後至華氏國阿育王舊都，有大智婆羅門，名羅閱家，舉族弘法，王所欽重，造純銀塔高三丈。既見猛至，乃問：秦地有大乘學不。猛答：悉大乘學。羅閱驚歎曰：希有希有，將非菩薩往化耶。猛於其家得大泥洹梵本一部，又得僧祇律一部，及餘經梵本，誓願流通，於是便反。
以甲子歲發天竺，同行三伴，於路無常，唯猛與曇纂俱還。於涼州出泥洹本，得二十卷。以元嘉十四年入蜀，十六年七月造傳，記所遊歷。元嘉末，卒于成都。
余歷尋遊方沙門，記列道路，時或不同，佛鉢頂骨，處亦乖爽，將知遊往天竺，非止一路。頂鉢靈遷，時屆異土，故傳述見聞，難以例也。
畺良耶舍，此云時稱，西域人。性剛直，寡嗜欲。善誦阿毘曇，博涉律部，其餘諸經，多所該綜，雖三藏兼明，而以禪門專業，每一遊觀，或七日不起，常以三昧正受，傳化諸國。以元嘉之初，遠冒沙河，萃于京邑，太祖文皇深加歎異。
初止鐘山道林精舍，沙門寶誌崇其禪法，沙門僧含請譯藥王藥上觀及無量壽觀，含即筆受。以此二經是轉障之祕術，淨土之洪因。故沈吟嗟味，流通宋國。平昌孟顗，承風欽敬，資給豐厚，顗出守會稽，固請不去，後移憩江陵。元嘉十九年，西遊岷蜀，處處弘道，禪學成群，後還卒於江陵，春秋六十矣。
時又有天竺沙門僧伽達多、僧伽羅多等，並禪學深明，來遊宋境。達多嘗在山中坐禪，日時將迫，念欲虛齋，乃有群鳥銜果飛來授之。達多思惟，獼猴奉蜜，佛亦受而食之，今飛鳥授食，何為不可，於是受而進之。元嘉十八年夏，受臨川康王請，於廣陵結居，後終於建業。僧伽羅多，此云眾濟，以宋景平之末，來至京師。乞食人間，宴坐林下，養素幽閑，不涉當世。以元嘉十年，卜居鍾阜之陽，剪棘開榛，造立精舍，即宋熙寺是也。
求那跋陀羅，此云功德賢，中天竺人，以大乘學，故世號摩訶衍，本婆羅門種。幼學五明諸論，天文書算，醫方呪術，靡不該博。後遇見阿毘曇雜心，尋讀驚悟，乃深崇佛法焉。其家世外道，禁絕沙門，乃捨家潛遁，遠求師友，即投簪落彩，專精志學，及受具足，博通三藏。為人慈和恭恪，事師盡禮，頃之，辭小乘師，進學大乘。大乘師試令探取經匣，即得大品、華嚴，師嘉而歎曰：汝於大乘有重緣矣。於是讀誦講宣，莫能詶抗，進受菩薩戒法。乃奉書父母，勸歸正法，曰：若專守外道，則雖還無益；若歸信三寶，則長相見。其父感其言至，遂棄邪從正。
跋陀前到師子諸國，皆傳送資供，既有緣東方，乃隨舶汎海。中途風止，淡水復竭，舉舶憂惶，跋陀曰：可同心并力念十方佛，稱觀世音，何往不感。乃密誦呪經，懇到禮懺。俄而，信風暴至，密雲降雨，一舶蒙濟，其誠感如此。元嘉十二年至廣州，刺史車朗表聞，宋太祖遣信迎接。既至京都，勅名僧慧嚴、慧觀。於新亭郊勞，見其神情朗徹，莫不虔仰，雖因譯交言，而欣若傾蓋。初住祇洹寺，俄而，太祖延請，深加崇敬。瑯瑘顏延之通才碩學，束帶造門，於是京師遠近，冠蓋相望，大將軍彭城王義康、丞相南譙王義宣，並師事焉。頃之，眾僧共請出經，於祇洹寺。集義學諸僧，譯出雜阿含經，東安寺出法鼓經，後於丹陽郡譯出勝鬘、楞伽經，徒眾七百餘人，寶雲傳譯，慧觀執筆，往復諮析，妙得本旨。後譙王鎮荊州，請與俱行，安止辛寺，更創房殿。即於辛寺出無憂王、過去現在因果及一卷、無量壽一卷、泥洹、央掘魔羅、相續解脫波羅蜜了義、現在佛名經三卷、第一義五相略、八吉祥等諸經，并前所出凡百餘卷，常令弟子法勇傳譯度語。譙王欲請講華嚴等經，而跋陀自忖，未善宋言，有懷愧歎，即旦夕禮懺，請觀世音，乞求冥應。遂夢有人白服持劍，擎一人首。來至其前曰：何故憂耶。跋陀具以事對，答曰：無所多憂。即以劍易首，更安新頭。語令迴轉，曰：得無痛耶。答曰：不痛。豁然便覺，心神悅懌。旦起、道義皆備領宋言，於是就講。
元嘉將末，譙王屢有怪夢，跋陀答云：京都將有禍亂。未及一年，元凶構逆。及孝建之初，譙王陰謀逆節，跋陀顏容憂慘，未及發言，譙王問其故，跋陀諫爭懇切，乃流涕而出曰：必無所冀，貧道不容扈從。譙王以其物情所信，乃逼與俱下。梁山之敗，大艦轉迫，去岸懸遠，判無全濟，唯一心稱觀世音，手捉卭竹杖，投身江中。水齊至膝，以杖刺水，水流深駛，見一童子尋後而至，以手牽之，顧謂童子：汝小兒何能度我。怳忽之間，覺行十餘步，仍得上岸，即脫納衣欲償童子，顧覓不見，舉身毛竪，方知神力焉。時王玄謨督軍梁山，世祖勅軍中得摩訶衍，善加料理，驛信送臺，俄而尋得，令舸送都。世祖即時引見，顧問委曲，曰：企望日久，今始相遇。跋陀曰：既染釁戾，分當灰粉，今得接見，重荷生造。勅問並誰為賊，答曰：出家之人，不預戎事，然張暢、宋靈秀等，並見驅逼。貧道。所明，但不圖宿緣，乃逢此事。帝曰：無所懼也。是日勅住後堂，供施衣物，給以人乘。
初跋陀在荊十載，每與譙王書疏，無不記錄。及軍敗檢簡，無片言及軍事者。世祖明其純謹，益加禮遇。後因閑談，聊戲問曰：念承相不。答曰：受供十年，何可忘德，今從陛下乞願，願為丞相三年燒香。。帝悽然慘容，義而許焉。及中興寺成，勅令移住，為開三間房。後於東府讌會，王公畢集，勅見跋陀。時未及淨髮，白首皓然，世祖遙望顧，謂尚書謝莊曰：摩訶衍聰明機解，但老期已至，朕試問之，其必悟人意也。跋陀上階，因迎謂之曰。：摩訶衍不負遠來之意，但唯有一在。即應聲答曰：貧道遠歸帝京，垂三十載，天子恩遇，銜愧罔極，但七十老病，唯一死在。帝嘉其機辯，勅近御而坐，舉朝屬目。
後於秣陵界鳳皇樓西起寺，每至夜半，輒有推戶而喚，視之無人，眾屢厭夢，跋陀燒香呪願曰：汝宿緣在此，我今起寺，行道禮懺，常為汝等。若住者，為護寺善神；若不能住，各隨所安。既而道俗十餘人，同夕夢見鬼神千數，皆荷擔移去，寺眾遂安。今陶後渚白塔寺，即其處也。
大明六年，天下亢旱，禱祈山川，累月無驗。世祖請令祈雨，必使有感，如其無獲，不須相見，跋陀曰：仰憑三寶，陛下天威，冀必隆澤。如其不獲，不復重見。即往北湖釣臺燒香祈請，不復飲食，默而誦經，密加祕呪。明日晡時，西北雲起如蓋。日在桑榆，風震雲合，連日降雨。明旦，公卿入賀，勅見慰勞，䞋施相續。
跋陀自幼以來，蔬食終身，常執持香鑪，未嘗輟手。每食竟，轍分食飛鳥，乃集手取食。至太宗之世，禮供彌隆。到大始四年正月，覺體不悆，便與太宗及公卿等告別。臨終之日，延佇而望之，見天華聖像，禺中遂卒，春秋七十有五，太宗深加痛惜，慰賻甚厚，公卿會葬，榮哀備焉。
時又有沙門寶意，梵言阿那摩低，本姓康，康居人，世居天竺。以宋孝建中，來止京師瓦官禪房，恒於寺中樹下坐禪，又曉經律，時人亦號三藏。常轉側數百貝子，立知凶吉，善能神呪，以香塗掌，亦見人往事。宋世祖施其一銅唾壺，高二尺許，常在床前，忽有人竊之。意以席一領，空卷之，呪上數通，經于三夕，唾壺還在席中，莫測其然。於是四遠道俗，咸敬而異焉。齊文惠、文宣及梁太祖，並敬以師禮焉。永明末年，終於所住。
求那毘地，此言安進，本中天竺人。弱年從道，師事天竺大乘法師僧伽斯，聰慧強記，懃於諷誦，諳究大小乘，將二十萬言。兼學外典，明解陰陽，占時驗事，徵兆非一。齊建元初，來至京師，止毘耶離寺。執錫從徒，威儀端肅，王公貴勝，迭相供請。
初僧伽斯於天竺國，抄修多羅藏中要切譬喻，撰為一部，凡有百事，教授新學。毘地悉皆通，兼明義旨，以永明十年秋，譯為齊文，凡有十卷，謂百喻經。復出十二因緣及須達長者經各一卷。自大明已後，譯經殆絕，及其宣流，世咸稱美。毘地為人弘厚，故萬里歸集，南海商人咸宗事之，供獻皆受，悉為營法。於建鄴淮側，造正觀寺居之，重閣層門，殿堂整飾。以中興二年冬，終於所住。
梁初有僧伽婆羅者，亦外國學僧，儀貌謹潔，善於談對。至京師，亦止正觀寺，今上甚加禮遇，勅於正觀寺及壽光殿占雲館中，譯出大育王經、解脫道論等，釋寶唱、袁曇允等筆受。
論曰：傳譯之功尚矣，固無得而稱焉。昔如來滅後，長老迦葉、阿難，末田地等，並具足住持八萬法藏，弘道濟人，功用彌博，聖慧日光，餘暉未隱。是後迦旃延子、達磨多羅、達摩尸利帝等，並博尋異論，各著言說，而皆祖述四含，宗軌三藏。至若龍樹、馬鳴、婆藪盤豆，則於方等深經，領括樞要。源發般若，流貫雙林，雖曰化洽窪隆，而亦俱得其性。故令三寶載傳，法輪未絕，是以五百年中，猶稱正法在世。夫神化所接，遠近斯屆，一聲一光，輒震他土；一臺一蓋，動覆恒國。振丹之與迦維，雖路絕葱河，里踰數萬，若以聖之神力，譬猶武步之間，而令聞見限隔，豈非時也。及其緣運將感，名教潛洽，或稱為浮圖之主，或號為西域大神。故漢明帝詔楚王英云：王誦黃老之微言，尚浮圖之仁祀。及通夢金人，遣使西域，廼有攝摩騰、竺法蘭。懷道來化。協策孤征，艱苦必達，傍峻壁而臨深，躡飛絙而渡險。遺身為物，處難能夷，傳法宣經，初化東土，後學而聞，蓋其力也。爰至安清、支讖、康會、竺護等，並異世一時，繼踵弘贊。然夷夏不同，音韻殊隔，自非精括詁訓，領會良難。屬有支謙、聶承遠、竺佛念、釋寶雲、竺叔蘭、無羅叉等。並妙善梵漢之音，故能盡翻譯之致。一言三復，詞旨分明，然後更用此土宮商，飾以成製。論云：隨方俗語，能示正義，於正義中，置隨義語。蓋斯謂也。其後鳩摩羅什，碩學鉤深，神鑒奧遠，歷遊中土，備悉方言。復恨支、竺所譯，文製古質，未盡善美，廼更臨梵本，重為宣譯，故致今古二經言殊義一。時有生、融、影、叡、嚴、觀、恒、肇，皆領悟言前，詞潤珠玉，執筆承旨，任在伊人，故長安所譯，欝為稱首。是時姚興竊號，跨有皇畿，崇愛三寶，城塹遺法。使夫慕道來儀，遐邇烟萃，三藏法門，有緣必覩，自像運東遷，在茲為盛。其佛賢比丘，江東所譯華嚴大部，曇無讖河西所翻涅槃妙教，及諸師所出四含、五部、犍度、婆沙等。並皆言符法本，理愜三印。而童壽有別室之愆，佛賢有擯黜之迹，考之實錄，未易詳究。或以時運澆薄，道喪人離；故所感見，爰至於此。若以近迹而求，蓋亦珪璋之一玷也。又世高、無讖、法祖、法祚等，並理思淹通，仁澤成霧，而皆不得其死，將由業有傳感，義無違避，故羅漢雖諸漏已盡，尚貽貫腦之厄，比干雖忠謇竭誠，猶招賜劍之禍，匪其然乎。間有竺法度者，自言。專執小乘，而與三藏乖越，食用銅鉢，本非律儀所許，伏地相向，又是懺法所無。且法度生本南康，不遊天竺，晚值曇摩耶舍，又非專小之師，直欲谿壑其身，故為矯異。然而達量君子，未曾迴適，尼眾易從，初稟其化。夫女人理教難愜，事迹易翻，聞因果則悠然扈背，見變術則奔波傾飲，隨墮之義即斯謂也。竊惟正法淵廣，數盈八億，傳譯所得，卷止千餘。皆由踰越沙阻，履跨危絕，或望烟渡險，或附杙前身，及相會推求，莫不十遺八九。是以法顯、智猛、智嚴、法勇等，發趾則結旅成群，還至則顧影唯一，實足傷哉。當知一經達此，豈非更賜壽命，而頃世學徒，唯慕鑽求一典，謂言廣讀多惑，斯蓋墮學之辭，匪曰通方之訓。何者，夫欲考尋理味，決正法門，豈可斷以胸衿而不博尋眾典。遂使空勞傳寫，永翳箱匣，甘露正說，竟莫披尋，無上寶珠，隱而弗用，豈不惜哉。若能貫採禪律，融治經論，雖復祇樹息蔭，玄風尚扇，娑羅變葉，佛性猶彰。遠報能仁之恩，近稱傳譯之德，儻獲身命，寧不勗歟。
贊曰：頻婆揜唱，疊教攸陳，五乘竟轉，八萬彌綸。周星曜魄，漢夢通神。騰、蘭、讖、什，殉道來臻，慈雲徙蔭，慧水傳津，俾夫季末，方樹洪因。
朱士行，潁川人，志業方直，勸沮不能移其操。少懷遠悟，脫落塵俗，出家已後，專務經典。昔漢靈之時，竺佛朔譯出道行經，即小品之舊本也，文句簡略，意義未周。士行嘗於洛陽講道行經，覺文章隱質，諸未盡善，每歎曰：此經大乘之要。而譯理不盡。誓志捐身，遠求大本，遂以魏甘露五年，發迹雍州，西渡流沙。既至于闐，果得梵書正本凡九十章，遣弟子不如檀，此言法饒，送經梵本還歸洛陽。未發之頃，于闐諸小乘學眾，遂以白王云：漢地沙門欲以婆羅門書，惑亂正典。王為地主，若不禁之，將斷大法，聾盲漢地，王之咎也。王即不聽齎經。士行深懷痛心，乃求燒經為證，王即許焉。於是積薪殿前，以火焚之。士行臨火誓曰：若大法應流漢地，經當不然。如其無護命也如何。言已投經火中。火即為滅不損一字。皮牒如本。大眾駭服，咸稱其神感，遂得送至陳留倉恒水南寺。
時河南居士竺叔蘭，本天竺人，父世避難，居于河南。蘭少好遊獵，後經暫死，備見業果。因改勵專精，深崇正法，博究眾音，善於梵漢之語。又有無羅叉比丘，西域道士，稽古多學，乃手執梵本，叔蘭譯為晉文，稱為放光波若。皮牒故本，今在豫章。至太安二年，支孝龍就叔蘭一時寫五部，校為定本。時未有品目，舊本十四匹縑，令寫為二十卷。士行遂終於于闐，春秋八十。依西方法闍維之，薪盡火滅，屍猶能全，眾咸驚異，乃呪曰：若真得道，法當毀敗。應聲碎散，因斂骨起塔焉。後弟子法益，從彼國來，親傳此事，故孫綽正像論云：士行散形於于闐。此之謂也。
支孝龍，淮陽人。少以風姿見重，加復神彩卓犖，高論適時。常披味小品以為心要。陳留阮瞻、頴川庾凱。並結知音之交友，世人呼為八達。時或嘲之曰：大晉龍興，天下為家，沙門何不全髮膚，去袈裟，釋胡服，被綾羅？龍曰：抱一以逍遙，唯寂以致誠。剪髮毀容，改服變形，彼謂我辱，我棄彼榮。故無心於貴而愈貴，無心於足而愈足矣。其機辯適時，皆此類也。時竺叔蘭初譯放光經，龍既素樂無相，得即披閱，旬有餘日，便就開講。後不知所終矣。孫綽為之贊曰：小方易擬，大器難像，盘桓桓孝龍，剋邁高廣。物競宗歸。人思効仰。雲泉彌漫，蘭風嚮。
康僧淵，本西域人，生于長安。貌雖梵人，語實中國，容止詳正，志業弘深，誦放光、道行二波若，即大小品也。晉成之世，與康法暢、支敏度等俱過江。暢亦有才思，善為往復，著人物始義論等。暢常執麈尾行，每值名賓，輒清談盡日。庾元規謂暢曰：此麈尾何以常在？暢曰：廉者不取求，貪者不與，故得常在也。敏度亦聰哲有譽，著传譯經錄，今行於世。淵雖德愈暢、度，而別以清約自處，常乞匃自資，人未之識。後因分衛之次，遇陳郡殷浩，浩始問佛經深遠之理，却辯俗書性情之義，自晝之曛，浩不能屈，由是改觀。瑯瑘王茂弘以鼻高眼深戲之，淵曰：鼻者面之山，眼者面之淵，山不高則不靈，淵不深則不清。時人以為名答。後於豫章山立寺，去邑數十里。帶江傍嶺，林竹欝茂，名僧勝達，響附成群。以常持心梵天經空理幽遠，故偏加講說，尚學之徒，往還填委。後卒於寺焉。
竺法雅，河間人，凝正有器度，少善外學，長通佛義，衣冠士子，咸附諮稟。時依門徒，並世典有功，未善佛理，雅乃與康法朗等，以經中事數，擬配外書，為生解之例，謂之格義，乃毘浮，相曇等，亦辯格義，以訓門徒。雅風采灑落，善於樞機。外典佛經，遞互講說。與道安、法汰每披釋湊疑，共盡經要。後立寺於高邑，僧眾百餘，訓誘無懈。雅弟子曇習，祖述先師，善於言論。為偽趙太子石宣所敬云。
康法朗，中山人，少出家，善戒節。嘗讀經，見雙樹鹿苑之處，欝而歎曰：吾已不值聖人，寧可不覩聖處。於是誓往迦夷，仰瞻遺迹。乃共同學四人，發跡張掖，西過流沙。行經三日，路絕人蹤，忽見道傍有一故寺，草木沒人，中有敗屋兩間，間中各有一人，一人誦經，一人患痢，兩人比房，不相料理，屎尿縱橫，舉房臭穢。朗謂其屬曰：出家同道，以法為親，不見則已，豈可見而捨耶。朗乃停六日，為洗浣供養。至第七日，見此房中皆是香華，乃悟其神人。因語朗云：比房是我和上，已得無學，可往問訊。朗往問訊，因語朗云：君等誠契，皆當入道，不須遠遊諸國，於事無益。唯當自力行道，勿令失時，但朗功業尚小未純，未得所願，當還真丹國作大法師。於是四人不復西行，仍留此專精業道。唯朗更遊諸國，研尋經論，後還中山門，徒數百，講法相係。後不知所終。孫綽為之贊曰：人亦有言，瑜瑕弗藏，朗公冏冏，能韜其光。敬終慎始，研微辯章。何以取證，氷堅履霜。朗弟子令韶，其先雁門人，姓呂，少遊獵，後發心出家，事朗為師。思學有功，特善禪數。每入定，或數日不起。後移柳泉山，鑿穴宴坐。朗終後刻木為像，朝夕禮事。孫綽正像論云：呂韶凝神於中山。即其人也。
竺法乘，未詳何人。幼而神悟超絕，懸鑒過人，依竺法護為沙彌，清真有志氣，護甚嘉焉。護既道被關中，且資財殷富，時長安有甲族，欲奉大法，試護道德，偽往告急，求錢二十萬。護未及答。乘年十三，侍在師側，即語客曰：和上意已相許矣。客退後，乘曰：觀此人神色，非實求錢，將以觀和上道德何如耳。護曰：吾亦以為然。明日此客率其一宗百餘口，詣護請受戒具，謝求錢之意，於是師資名布遐邇。乘後西到燉煌，立寺延學，忘身為道，誨而不勌。使夫豺狼革心，戎狄知禮，大化西行，乘之力也。後終於所住。孫綽道賢論以乘比王濬沖，論云：法乘、安豐少有機悟之鑒，雖道俗殊操，阡陌可以相准。高士季顒為之贊傳。乘同學竺法行、竺法存，並山棲履操，知名當世矣。
竺道潛，字法深，姓王，瑯瑘人，晉丞相武昌郡公敦之弟也。年十八出家，事中州劉元真為師。元真早有才解之譽，故孫綽贊曰：索索虛衿，翳翳閑沖，誰其體之，在我劉公。談能彫飾，照足開矇，懷抱之內，豁爾每融。潛伏膺已後，剪削浮華，崇本務學，微言興化，譽洽西朝，風姿容貌，堂堂如也。至年二十四、講法華、大品，既蘊深解，復能善說，故觀風味道者，常數盈五百。晉永嘉初，避亂過江。中宗元皇，及肅祖明帝、丞相王茂弘、大尉庾元規，並欽其風德，友而敬焉。建武太寧中，潛恒著屐至殿內，時人咸謂方外之士，以德重故也。中宗、肅祖昇遐，王、庾又薨，乃隱迹剡山，以避當世，追蹤問道者，已復結旅山門。潛優游講席三十餘載，或暢方等，或釋老、莊。投身北面者，莫不內外兼洽。至哀帝好重佛法，頻遣兩使慇懃徵請，潛以詔旨之重，暫遊宮闕，即於御筵開講大品，上及朝士並稱善焉。于時簡文作相，朝野以為至德，以潛是道俗標領，又先朝友敬，尊重挹服，頂戴兼，迄乎龍飛，虔禮彌篤。潛甞於簡文處遇沛國劉惔，惔嘲之曰：道士何以遊朱門？潛曰：君自覩其朱門，貧道見為蓬戶。司空何次道，懿德純素，篤信經典，每加祇崇，遵以師資之敬，數相招請，屢興法祀，潛雖復從運東西，而素懷不樂，乃啟還剡之仰山，遂其先志，於是逍遙林阜，以畢餘年。支遁遣使求買仰山之側沃洲小嶺，欲為幽棲之處，潛答云：欲來輒給，豈聞巢、由買山而隱遁？後與高麗道人書云：上座竺法深，中州劉公之弟子，體德貞峙，道俗綸綜。往在京邑，維持法網，內外具瞻，弘道之匠也。頃以道業靖濟，不耐塵俗，考室山澤，修德就閑。今在剡縣之仰山，率合同遊，論道說義，高栖皓然，遐邇有詠。以晉寧康二年卒於山館，春秋八十有九。烈宗孝武詔曰：深法師理悟虛遠，風鑒清貞，棄宰相之榮，襲染衣之素。山居人外，篤勤匪懈，方賴宣道，以濟蒼生，奄然遷化，用痛于懷。可賻錢十萬，星馳驛送。孫綽以深比劉伯倫，論云：深公道素淵重，有遠大之量；劉伶肆意放蕩，以宇宙為小。雖高棲之業，劉所不及，而曠大之體同焉。時仰山復有竺法友，志業強正，博通眾典，嘗從深受阿毘曇，一宿便誦。深曰：經目則諷，見稱昔人，若能仁更興大晉者，必取汝為五百之一也。年二十四，便能講說。後立剡縣城南臺寺焉。竺法蘊悟解入玄，尤善放光波若。康法識亦有義學之功，而以草隸知名。嘗遇康昕，昕自謂筆道過識，識共昕各作右軍草，傍人竊以為貨，莫之能別。又寫眾經，甚見重之。竺法濟幼有才藻，作高逸沙門傳。凡此諸人，皆潛之神足，孫綽並為之贊，不復具抄。
支遁，字道林，本姓關氏。陳留人，或云河東林慮人。幼有神理，聰明秀徹。初至京師，太原王濛甚重之，曰：造微之功，不減輔嗣。陳郡殷融嘗與衛玠交，謂其神情俊徹，後進莫有繼之者。及見遁，歎息以為重見若人。家世事佛，早悟非常之理。隱居餘杭山，深思道行之品，委曲慧印之經，卓焉獨拔，得自天心。年二十五出家，每至講肆，善標宗會，而章句或有所遺，時為守文者所陋。謝安聞而善之，曰：此乃九方堙之相馬也，略其玄黃，而取其駿逸。王洽、劉恢、殷浩、許詢、郗超、孫綽、桓彥表、王敬仁、何次道、王文度、謝長遐、袁彥伯等、並一代名流，皆著塵外之狎。遁甞在白馬寺與劉系之等談莊子﹒逍遙篇，云各適性以為逍遙。遁曰：不然，夫桀跖以殘害為性，若適性為得者，從亦逍遙矣。於是退而注逍遙篇。群儒舊學，莫不歎服。後還吳，立支山寺。晚欲入剡，謝安為吳興，與遁書曰：思君日積，計辰傾遲，知欲還剡自治，甚以悵然。人生如寄耳，頃風流得意之事，殆為都盡。終日慼慼，觸事惆悵，唯遲君來，以晤言消之，一日當千載耳。此多山縣閑靜，差可養疾，事不異剡，而醫藥不同，必思此緣副其積想也。王羲之時在會稽，素聞遁名，未之信，謂人曰：一往之氣，何足言。後遁既還剡，經由于郡，王故詣遁觀其風力。既至，王謂遁曰：逍遙篇可得聞乎？遁乃作數千言，標揭新理，才藻驚絕。王遂披衿解帶，流連不能已。仍請住靈嘉寺，意存相近。
俄又投迹剡山，於沃洲小嶺立寺行道，僧眾百餘，常隨稟學。時或有墮者，遁乃著座右銘以勗之。曰：勤之勤之，至道非彌，奚為淹滯？弱喪神奇。茫茫三界，眇眇長覊，煩勞外湊，冥心內馳。殉赴欽渴，緬邈忘疲，人生一世，涓若露垂。我身非我，云云誰施，達人懷德，知安必危。寂寥清舉，濯累禪池，謹守明禁，雅翫玄規。綏心神道，抗志無為，寮朗三蔽，融冶六疵。空同五陰，豁虛四支，非指喻指，絕而莫離。妙覺既陳，又玄其知，婉轉平任，與物推移，過此以往，勿思勿議。敦之覺父，志在嬰兒。時論以遁才堪經贊，而潔己拔俗，有違兼濟之道，遁乃作釋矇論。晚移石城山，又立棲光寺。宴坐山門，遊心禪苑，木喰㵎飲，浪志無生。乃注安般、四禪諸經及即色遊玄論、聖不辯知論、道行旨歸、學道誡等。追蹤馬鳴，躡影龍樹，義應法本，不違實相。晚出山陰，講維摩經，遁為法師，許詢為都講，遁通一義，眾人咸謂詢無以厝難，詢設一難，亦謂遁不復能通，如此至竟，兩家不竭。凡在聽者，咸謂審得遁旨，迴令自說，得兩，三反便亂。至晉哀帝即位，頻遣兩使，徵請出都，止東安寺，講道行波若。白黑欽崇，朝野悅服。太原王濛，宿構精理，撰其才詞，往詣遁，作數百語，自謂遁莫能抗。遁乃徐曰：貧道與君別來多年，君語了不長進。濛慚而退焉，乃歎曰：實緇鉢之王何也。郄超問謝安：林公談何如嵆中散？安曰：嵆努力裁得去耳。又問：何如殷浩？安曰：亹亹論辯，恐殷制支，超拔直上淵源，浩實有慚德。郄超後與親友書云：林法師神理所通，玄拔獨悟。實數百年來，紹明大法，令真理不絕，一人而已。
遁淹留京師，涉將三載，乃還東山。上書告辭曰：遁頓首言：敢以不才，希風世表，未能鞭後，用愆靈化。蓋沙門之義，法出佛聖，彫純反朴，絕欲歸宗。遊虛玄之肆，守內聖之則，佩五戒之貞，毘外王之化，諧無聲之樂，以自得為和。篤慈愛之孝，蠕動無傷；銜撫恤之哀，永悼不仁。秉未兆之順，遠防宿命；挹無位之節，履亢不悔。是以哲王御南面之重，莫不欽其風尚，安其逸軌，探其順心，略其形敬，故令歷代彌新矣。陛下天鍾聖德，雅尚不勌，道遊靈模，日昃忘御，可謂鍾鼓晨極，聲振天下。清風既邵，莫不幸甚。上願陛下，齊齡二儀，弘敷至化，去陳信之妖誣，尋丘禱之弘議，絕小塗之致泥，奮宏轡於夷路。若然者，太山不婬季氏之旅，得一以成靈；王者非圓丘而不禋，得一以永貞。若使貞靈各一，人神相忘，君君而下無親舉，神神而呪不加靈，玄德交被，民荷冥祐，恢恢六合，成吉祥之宅；洋洋大晉，為元亨之宇。常無為而萬物歸宗，執大象而天下自往。國典刑殺，則有司存焉，若生而非惠，則賞者自得；戮而非怒，則罰者自刑。弘公器以厭神意，提銓衡以極冥量。所謂天何言哉，四時行焉。貧道野逸東山，與世異榮。菜蔬長阜，漱流清壑，繿縷畢世，絕窺皇階。不悟乾光曲曜，猥被蓬蓽，頻奉明詔，使詣上京，進退惟谷，不知所厝。自到天道，屢蒙引見，優以賓禮，策以微言。每愧才不拔滯，理無拘新，不足對揚玄模，允塞視聽，踧踖侍人，流汗位席。曩四翁赴漢，于木蕃魏，皆出處有時，默語適會。今德非昔人，動靜乖哀，遊魂禁省，鼓言帝側，將困非據，何能有為。且歲月僶俛，感若斯之歎，況復同志索居，綜習遼落，延首東顧，孰能無懷。上願陛下，時蒙放遣，歸之林薄，以鳥養鳥，所荷為優。謹露板以聞，申其愚管，裹糧望路，伏待慈詔。詔即許焉，資給發遣，事事豐厚，一時名流，並餞離於征虜。蔡子叔前至，近遁而坐。謝萬石後至，值蔡暫起，謝便移就其處。蔡還，合褥舉謝擲地，謝不以介意。其為時賢所慕如此。
既而收迹剡山，畢命林澤。人嘗有遺遁馬者，遁愛而養之，時或有譏之者，遁曰：愛其神駿，聊復畜耳。後有餉鶴者，遁謂鶴曰：爾冲天之物，寧為耳目之翫乎？遂放之。遁幼時，嘗與師共論物類，謂鷄卵生用，未足為殺，師不能屈。師尋亡，忽見形，投卵於地，㲉破鶵行，頃之俱滅，遁乃感悟，由是蔬食終身。
遁先經餘姚塢山中住，至於名辰猶還塢中。或問其意。答云：謝安在昔數來見，輒移旬日，今觸情舉目，莫不興想。後病甚，移還塢中，以晉太和元年閏四月四日終于所住，春秋五十有三。即窆於塢中，厥塚存焉。或云終剡，未詳。遁善草隶。郄超為之序傳，袁宏為之銘贊，周曇寶為之作誄。孫綽道賢論以遁方向子期，論云：支遁，向秀雅尚莊、老。二子異時，風好玄同矣。又喻道論云：支道林者，識清體順，而不對於物。玄道冲濟，與神情同任。此遠流之所以歸宗，悠悠者所以未悟也。後高士戴逵行經遁墓，乃歎曰：德音未遠，而拱木已繁。冀神理綿綿，不與氣運俱盡耳。
遁有同學法虔精理入神，先遁亡，遁歎曰：昔匠石廢斥於郢人，牙生輟弦於鍾子，推己求人，良不虛矣。寶契既潛，發言莫賞，中心蘊結，余其亡矣。乃著切悟章，臨亡成之，落筆而卒。凡遁所著文翰集有十卷盛行於世。時東土復有竺法仰者，慧解致聞，為王坦之所重。亡後猶見形詣王，勗以行業焉。
于法蘭，高陽人，少有異操。十五出家，便以精勤為業，研諷經典，以日兼夜，求法問道，必在眾先。迄在冠年，風神秀逸，道振三河，名流四遠。性好山泉，多處巖壑。嘗於冬月在山，氷雪甚厲，時有一虎來入蘭房，蘭神色無忤，虎亦甚馴，至明旦雪止乃去。山中神祇，常來受法。其德被精靈，皆此類也。
後聞江東山水，剡縣稱奇，乃徐步東甌，遠矚嶀、嵊，居于石城山足，今之元華寺是也。時人以其風力比庾元規，孫綽道賢論以比阮嗣宗，論云：蘭公遺身，高尚妙迹，殆至人之流；阮步兵傲獨不群，亦蘭之儔也。居剡少時，欻然歎曰：大法雖興，經道多闕，若一聞圓教，夕死可也。乃遠適西域，欲求異聞，至交州遇疾，終於象林。沙門支遁追立像贊曰：于氏超世，綜體玄旨，嘉遁山澤。馴洽虎兕。別傳云：蘭亦感枯泉漱水，事與竺法護同。未詳。又有竺法興、支法淵、于法道與蘭同時比德，興以洽見知名，淵以才華著稱，道以義解馳聲矣。
于法開，不知何許人。事蘭公為弟子，深思孤發，獨見言表。善放光及法華，又祖述耆婆，妙通醫法。嘗乞食投主人家，值婦人在草危急，眾治不驗，舉家遑擾，開曰：此易治耳。主人正宰羊，欲為淫祀，開令先取少肉為羹，進竟，因氣針之，須臾羊膜裹兒而出。升平五年，孝宗有疾，開視脈，知不起，不肯復入。康獻后令曰：帝小不佳，咋呼于公視脈，亘到門不前，種種辭憚，宜收付廷尉。俄而帝崩，獲免。還剡石城，續修元華寺，後移白山靈鷲寺。每與支道林爭，即色空義，廬江何默申明開難，高平郄超宣述林解，並傳於世。
開有弟子法威，清悟有樞辯，故孫綽為之贊曰：易曰翰白，詩美蘋藻。斑如在場，芬若停潦。于、威明發，介然遐討。有潔其名，無愧懷抱。開嘗使威出都，經過山陰，支遁正講小品。開語威言：道林講，比汝至，當至某品中。示語攻難數十番，云：此中舊難通。威既至郡，正值遁講。果如開言，往復多番，遁遂屈，因厲聲曰：君何足復受人寄載來耶？故東山喭云：深量，開思，林談，識記。至哀帝時，累被詔徵，乃出京講放光經，凡舊學抱疑，莫不因之披釋，講竟，辭還東山。帝戀德慇懃，䞋錢絹及步輿，并冬夏之服，謝安、王文度悉皆友善。或問：法師高明剛簡。何以醫術經懷？答曰：明六度以除四魔之病，調九候以療風寒之疾，自利利人，不亦可乎？年六十卒於山寺，孫綽為之目曰：才辯縱橫，以數術弘教，其在開公乎！
于道邃，燉煌人，少而失蔭，叔親養之，邃孝敬竭誠，若奉其母。至年十六出家，事蘭公為弟子。學業高明，內外該覽，善方藥，美書札，洞諳殊俗，尤巧談論。護公常稱邃高簡雅素，有古人之風，若不無方為，大法梁棟矣。後與簡公俱過江，謝慶緒大相推重。性好山澤，在東多遊履名山。為人不屑毀譽，未嘗以塵近經抱。後隨蘭適西域，於交趾遇疾而終，春秋三十有一矣。郗超圖寫其形，遁著銘贊曰：英英上人，識通理清，朗質玉瑩，德音蘭馨。孫綽以邃比阮咸，或曰：咸有累騎之譏，邃有清冷之譽，何得為匹？孫綽曰：雖迹有窪隆，高風一也。喻道論云：近洛中有竺法行，談者以方樂令；江南有于道邃，識者以對勝流。皆當時共所見聞，非同志之私譽也。
竺法崇，未詳何许人。少入道，以戒節見稱，加又敏而好學，篤志經記，而尤長法華一教。嘗遊湘州麓山，山精化為夫人，詣崇請戒，捨所住山以為寺，崇居之，少時。化洽湘土。後還剡之葛峴山，茅菴㵎飲，取欣禪慧，東甌學者，競往湊焉。與隱士魯國孔淳之相遇，每盤遊極日，輒信宿妄歸，披袊頓契，自以為得意之交也。崇迺歎曰：緬想人外三十餘年，傾蓋于茲，不覺老之將至。後淳之別遊，崇咏曰：晧然之氣，猶在心目，山林之士，往而不反。其若人之謂乎！崇後卒於山中，著法華義疏四卷云。
時剡東仰山，復有釋道寶者，本姓王，瑯瑘人，晉丞相道之弟。弱年信悟，避世辭榮，親舊諫止，莫之能制。香湯澡浴，將就下髮，乃詠曰：安知萬里水，初發濫觴時。後以學行顯焉。
竺法義，未詳何許人。年十三，遇深公，便問：仁利是君子所行，孔丘何故罕言？深曰：物尠能行，是故罕言。深見其幼而頴悟，勸令出家。於是棲志法門，從深受學。遊刃眾典，尤善法華。後辭深出京，復大開講席，王導、孔敷並承風敬友。至晉興寧中、更還江左、憩于始寧之保山，受業弟子常有百餘。至咸安二年，忽感心氣疾病，常存念觀音，乃夢見一人，破腹洗腸，覺便病愈。傅亮每云：吾先君與義公遊處，每聞說觀音神異，莫不大小肅然。
晉寧康三年，孝武皇帝遣使徵請出都講說，晉太元五年卒於都，春秋七十有四矣。帝以錢十萬，買新亭崗為墓，起塔三級，義弟子曇爽於墓所立寺，因名新亭精舍。後宋孝武南下伐凶，鑾斾至止，式宮此寺。及登禪，復幸禪堂，因為開拓，改曰中興。故元嘉末童謠云：錢唐出天子。乃禪堂之謂。故中興禪房，猶有龍飛殿焉。今之天安是也。
竺僧度，姓王名晞，字玄宗，東莞人也。雖少出孔微。而天姿秀發。至年十六，神情爽拔，卓爾異人，性度溫和，鄉隣所羨。時獨與母居，孝事盡禮。求同郡楊德慎女，亦乃衣冠家人，女字苕華，容貌端正，又善墳籍。與度同年，求婚之日，即相許焉。未及成禮，苕華母亡，頃之，苕華父又亡，庶母亦卒。度遂覩世代無常，忽然感悟，乃捨俗出家，改名僧度。迹抗塵表，避地遊學。
苕華服畢，自惟三從之義，無獨立之道，乃與度書，謂髮膚不可傷毀，宗祀不可頓廢，令其顧世教，改遠志，曜翹爍之姿，於盛明之世，遠休祖考之靈，近慰人神之願。并贈詩五首，其一篇曰：大道自無窮，天地長且久。巨石故叵消，芥子亦難數。人生一世間，飄忽若過牖。榮華豈不茂，日夕就彫朽。川上有餘吟，日斜思鼓缶。清音可娛耳，滋味可適口，羅紈可飾軀，華冠可曜首。安事自剪削，耽空以害有。不道妾區區，但令君恤後度答書曰：夫事君以治一國，未若弘道以濟萬邦；安親以成一家，未若弘道以濟三界。髮膚不毀，俗中之近言耳。但吾德不及遠，未能兼被，以此為愧。然積簣成山，亦冀從微之著也。且披袈裟，振錫杖，飲清流，詠波若。雖公王之服，八珍之饍，鏗鏘之聲，暐曄之色，不與易也。若能懸契，則同期於泥洹矣。且人心各異，有若其面，卿之不樂道，猶我之不慕俗矣。楊氏，長別離矣！萬世因緣，於今絕矣！歲聿云暮，時不我與，學道者當以日損為志，處世者當以及時為務。卿年德並茂，宜速有所慕，莫以道士經心，而坐失盛年也。又報詩五篇，其一首曰：機運無停住，倏忽歲時過。巨石會當竭，芥子豈云多。良由去不息，故令川上嗟。不聞榮啟期，皓首發清歌。布衣可暖身，誰論飾綾羅。今世雖云樂，當奈後生何。罪福良由己，寧云己恤他。度既志懷匪石，不可迴轉，苕華感悟，亦起深信。度於是專精佛法，披味群經，著毘曇旨歸，亦行於世，後不知所終。時河內又有竺慧超者，亦行解兼著，與高士雁門周續之友善，注勝鬘經焉。
釋道安，姓衛氏，常山扶柳人也。家世英儒，早失覆蔭，為外兄孔氏所養。年七歲讀書，再覽能誦，鄉隣嗟異。至年十二出家。神智聰敏，而形貌甚陋，不為師之所重。驅役田舍，至于三年，執勤就勞，曾無怨色，篤性精進，齋戒無闕。數歲之後，方啟師求經，師與辯意經一卷，可五千言。安齎經入田，因息就覽，暮歸，以經還師，更求餘者，師曰：昨經未讀，今復求耶。答曰：即已闇誦。師雖異之，而未信也。復與成具光明經一卷，減一萬言，齎之如初，暮復還師。師執經覆之，不差一字，師大驚嗟而異之。
後為受具戒，恣其遊學。至鄴入中寺，遇佛圖澄，澄見而嗟歎，與語終日。眾見形貌不稱，咸共輕怪，澄曰：此人遠識，非爾儔也。因事澄為師。澄講，安每覆述，眾未之愜，咸言：須待後次當難，殺崑崙子。即安後更覆講，疑難鋒起，安挫銳解，紛行有餘力，時人語曰：漆道人，驚四隣。于時學者多守聞見，安乃歎曰：宗匠雖邈玄旨可尋，應窮究幽遠探微奧，令無生之理宣揚季末，使流遁之徒歸向有本。於是遊方問道，備訪經律。
後避難潛于濩澤。太陽竺法濟、并州支曇講陰持入經，安後從之受業。頃之，與同學竺法汰俱憩飛龍山。沙門僧先、道護已在彼山，相見欣然，乃共披文屬思，妙出神情。安後於太行恒山創立寺塔，改服從化者中分河北。時武邑太守盧歆，聞安清秀，使沙門敏見苦要之。安辭不獲免，乃受請開講，名實既符，道俗欣慕。
至年四十五，復還冀部，住受都寺，徒眾數百，常宣法化。時石虎死，彭城王石遵墓襲嗣立,遣中使竺昌蒲請安入華林園，廣修房舍。安以石氏之末國運將危，乃西適牽口山。迄冉閔之亂，人情蕭素，安乃謂其眾曰：今天災旱蝗，寇賊縱橫，聚則不立，散則不可。遂復率眾入王屋、女休山。頃之，復渡河依陸渾，山木食修學。俄而慕容俊逼陸渾，遂南投襄陽，行至新野，謂徒眾曰：今遭凶年，不依國主，則法事難立，又教化之體，宜令廣布。咸曰：隨法師教。乃令法汰詣楊州，曰：彼多君子，好尚風流。法和入蜀，山水可以修閑。安與弟子慧遠等四百餘人渡河。夜行值雷雨，乘電光而進，前行得人家。見門裏有二馬㭿，㭿間懸一馬篼，可容一斛，安便呼林百升。主人驚出，果姓林，名百升，謂是神人，厚相接待。既而弟子問何以知其姓字,安曰：兩木為林，篼容百升也。
既達襄陽，復宣佛法。初經出已久，而舊譯時謬，致使深藏隱沒未通，每至講說，唯敘大意轉讀而已。安窮覽經典，鉤深致遠。其所注般若道行、密迹、安般諸經，並尋文比句，為起盡之義，乃析疑甄解，凡二十二卷。序致淵富，妙盡深旨，條貫既敘，文理會通，經義克明，自安始也。自漢魏迄晉，經來稍多，而傳經之人，名字弗說，後人追尋，莫測年代。安乃總集名目，表其時人，詮品新舊，撰為經錄，眾經有據，實由其功。四方學士，競往師之。時征西將軍桓朗子鎮江陵，要安暫往，朱序西鎮復請還襄陽，深相結納。序每歎曰：安法師道學之津梁，澄治之罏肆矣。安以白馬寺狹，乃更立寺,名曰檀溪，即清河張殷宅也。大富長者，並加贊助，建塔五層，起房四百。涼州刺史楊弘忠送銅萬斤，擬為承露盤，安曰：露盤已訖汰公營造，欲迴此銅鑄像，事可然乎。忠欣而敬諾。於是眾共抽捨，助成佛像，光相丈六，神好明著，每夕放光，徹照堂殿。像後又自行至萬山，舉邑皆往瞻禮，遷以還寺。安既大願果成，謂言：夕死可矣。
符堅遣使送外國金倚像，高七尺，又金坐像、結珠彌勒像、金縷繡像、織成像，各一張。每講會法聚，輒羅列尊像，布置幢幡，珠珮迭暉，烟華亂發。使夫昇階履闥者，莫不肅焉盡敬矣。有一外國銅像，形製古異，時眾不甚恭重。安曰：像形相致佳，但髻形未稱。令弟子爐治其髻，既而光焰煥炳，耀滿一堂。詳視髻中，見一舍利，眾咸愧服。安曰：像既靈異，不煩復治。乃止。識者咸謂安知有舍利，故出以示眾。
時襄陽習鑿齒鋒辯天逸，籠罩當時。其先聞安高名，早已致書通好，曰：承應真履正，明白內融，慈訓兼照，道俗齊蔭。自大教東流，四百餘年。雖蕃王居士時有奉者。而真丹宿川,先行上世,道運時遷,俗未僉悟。自頃道業之隆,咸無以匹。所謂月光將出,靈鉢應降。法師任當洪範,化洽幽深,此方諸僧,咸有思慕。若慶雲東徂，摩尼迴曜，一躡七寶之座，暫現明哲之燈。雨甘露於豐草，植栴檀於江湄。則如來之教,復崇於今日,玄波溢漾,重盪於一代矣。文多不悉載。及聞安至止，即往修造。既坐，稱言：四海習鑒齒。安曰，彌天釋道安。時人以為名答。齒後餉梨十枚，正值眾食，便手自剖分，梨盡人遍，無參差者。高平郄超遣使遺米千斛，修書累紙，深致慇懃。安答書云：捐米彌覺有待之為煩。習鑿齒與謝安書云：來此見釋道安，故是遠勝非常道士。師徒數百，齋講不倦，無變化伎術，可以惑常人之耳目；無重威大勢，可以整群小之參差。而師徒肅肅，自相尊敬，洋洋濟濟，乃是吾由來所未見。其人理懷簡衷，多所博涉，內外群書，略皆遍覩，陰陽算數，亦皆能通，佛經妙義，故所游刃。作義乃似法蘭、法道，恨足下不同日而見，其亦每言思得一敘。其為時賢所重，類皆然也。
安在樊沔十五載，每歲常再講放光波若，未嘗廢闕。晉孝武皇帝，承風欽德，遣使通問。并有詔曰：安法師器識倫通，風韻標朗，居道訓俗，徽績兼著。豈直規濟當今。方乃陶津來世俸給，一同王公物出所在。時符堅素聞安名，每云：襄陽有釋道安，是神器，方欲致之，以輔朕躬。後遣符丕南攻襄陽，安與朱序俱獲於堅。堅謂僕射權翼曰：朕以十萬之師取襄陽,唯得一人半。翼曰：誰耶？堅曰：安公一人,習鑿齒半人也。既至，住長安五重寺，僧眾數千，大弘法化。初魏晉沙門依師為姓，故姓各不同。安以為大師之本，莫尊釋迦，乃以釋命氏。後獲增一阿含，果稱四河入海，無復河名，四姓為沙門，皆稱釋種，既懸與經符，遂為永式。
安外涉群書，善為文章。長安中，衣冠子弟為詩賦者，皆依附致譽。時藍田縣得一大鼎，容二十七斛。邊有篆銘，人莫能識，乃以示安，安云：此古篆書，云魯襄公所鑄。乃寫為隸文。又有人持一銅斛，於市賣之，其形正圓，下向為斗，橫梁昂者為斗，低者為合，梁一頭為籥，籥同鍾容半合，邊有篆銘。堅以問安，安云：此王莽自言出自舜，皇龍集戊辰，改正即真，以同律量，布之四方，欲小大器鈞，令天下取平焉。其多聞廣識如此。堅勅學士內外有疑，皆師於安。故京兆為之語曰：學不師安，義不中難。
初堅承石氏之亂，至是民戶殷富，四方略定，東極滄海，西併龜茲，南苞襄陽，北盡沙漠，唯建業一隅，未能伏。堅每與侍臣談話，未嘗不欲平一江左，以晉帝為僕射，謝安為侍中。堅弟平陽公融及朝臣石越、原紹等，並切諫，終不能迴。眾以安為堅所信敬，乃共請曰：主上將有事東南，公何不能為蒼生致一言耶。會堅出東苑，命安升輦同載。僕射權翼諫曰：臣聞天子法駕，侍中陪乘，道安毀形，寧可參廁。堅勃然作色曰：安公道德可尊，朕以天下不易，輿輦之榮，未稱其德。即勅僕射扶安登輦。俄而顧謂安曰：朕將與公南遊吳越，整六師而巡狩涉，會稽以觀滄海，不亦樂乎。安對曰：陛下應天御世，有八州之貢富，居中土而制四海，宜棲神無為，與堯舜比隆。今欲以百萬之師，求厥田下下之上。且東南區地，地卑氣厲。昔舜禹遊而不反，秦皇適而不歸，以貧道觀之，非愚心所同也。平陽公懿戚，石越重臣，並謂不可，猶尚見拒。貧道輕淺，言必不允，既荷厚遇，故盡丹誠耳。堅曰：非為地不廣，民不足治也，將簡天心，明大運所在耳。順時巡狩，亦著前典，若如來言，則帝王無省方之文乎。安曰：若鑾駕必動，可先幸洛陽威蓄銳，傳檄江南，如其不服，伐之未晚。堅不從，遣平陽公融等，精銳二十五萬為前鋒，堅躬率步騎六十萬。到頃，晉遣征虜將軍謝石、徐州刺史謝玄拒之。堅前軍大潰於八公西，晉軍逐北三十餘里，死者相枕。融馬倒殞首，堅單騎而遁，如所諫焉。
安常注諸經，恐不合理，乃誓曰：若所說不堪遠理，願見瑞相。乃夢見胡道人，頭白眉毛長，語安云：君所注經，殊合道理。我不得入泥洹，住在西域，當相助弘通，可時時設食。後十誦律至，遠公乃知和上所夢賓頭盧也。於是立座飯之，處處成則。安既德為物宗，學兼三藏。所制僧尼軌範、佛法憲章，條為三例：一曰行香定座上講經上講之法；二曰常日六時行道飲食唱時法；三曰布薩差使悔過等法。天下寺舍，遂則而從之。
安每與弟子法遇等，於彌勒前，立誓願生兜率。後至秦建元二十一年正月二十七日，忽有異僧，形甚庸陋，來寺寄宿。寺房既迮處之講堂，時維那直殿，夜見此僧，從窓隙出入，遽以白安，安驚起禮訊，問其來意，答云：相為而來。安曰：自惟罪深，詎可度脫。彼答云：甚可度耳，然須臾浴聖僧，情願必果。具示浴法。安請問來生所往處，彼乃以手虛撥天之西北，即見雲開，備覩兜率妙勝之報，爾夕大眾數十人，悉皆同見。安後營浴具，見有非常小兒，伴侶數十，來入寺戲。須臾就浴，果是聖應也。至其年二月八日，忽告眾曰：吾當去矣。是日齋畢，無疾而卒，葬城內五級寺中。是歲晉太元十年也，年七十二。
未終之前，隱士王嘉往候安，安曰：世事如此，行將及人，相與去乎。嘉曰：誠如所言，師並前行，僕有小債未了，不得俱去。及姚萇之得長安也，嘉時故在城內，萇與符登相持甚久，萇乃問嘉：朕當得登不。答曰：略得。萇怒曰：得當言得，何略之有。遂斬之。此嘉所謂負債者也。萇死後，其子興方殺登。興字子略，即嘉所謂略得者也。嘉字子年，洛陽人也，形貌鄙陋，似若不足。本滑稽，好語笑，然不食五穀，清虛服氣，人咸宗而事之。往問善惡，嘉隨而應答，語則可笑，狀如調戲，辭似讖記，不可領解，事過多驗。
初養徒於加眉谷中，符堅遣大鴻臚徵不就。及堅將欲南征，遣問休否，嘉無所言：乃乘使者馬,佯向東行數百步,因落靴帽,解棄衣服,奔馬而還。以示堅壽春之敗,其先見如此。及姚萇害嘉之日,有人於壟上見之,乃遺書於萇。安之潛契神人,皆此類也。
安先聞羅什在西國,思共講析,每勸堅取之。什亦遠聞安風,謂是東方聖人,恒遙而禮之。初安生而便左臂有一皮,廣寸許著臂,捋可得上下之,唯不得出手。又肘外有方肉,上有通文,時人謂之為印手菩薩。安終後十六年,什公方至,什恨不相見,悲恨無極。
安既篤好經典,志在宣法,所請外國沙門僧伽提婆、曇摩難提及僧伽跋澄等,譯出眾經百餘萬言。常與沙門法和詮定音字,詳覈文旨,新出眾經,於是獲正。孫綽為名德沙門論，自云：釋道安博物多才，通經名理。又為之贊曰：物有廣贍，人固多宰，淵淵釋安，專能兼倍，飛聲汧隴，馳名淮海。形雖草化，猶若常在。
有別記云：河北別有竺道安，與釋道安齊名，謂習鑿齒致書於竺道安。道安本隨師姓，竺後改為釋。世見其二姓，因謂為兩人，謬矣。
釋法和，榮陽人也。少與安公同學，以恭讓知名。善能標明論綱，解悟疑滯。因石氏之亂，率徒入蜀，巴漢之士，慕德成群。聞襄陽陷沒，自蜀入關住陽平寺。後於金輿谷設會，與安公共登山嶺，極目周睇，既而悲曰：此山高聳，遊望者多。一從此化，竟測何之。安曰：法師持心有在，何懼後生。若慧心不萌，斯可悲矣。後與安公詳定新經，參正文義。頃之，偽晉王姚緒請住蒲坂講說。其後少時勅語弟子：俗內煩惱，苦累非一。乃正衣服，繞佛禮拜，還坐本處，以衣蒙頭，奄然而卒，時年八十矣。
竺僧朗，京兆人也。少而遊方問道，長還關中，專當講說。嘗與數人同共赴請，行至中途，忽告同輩曰：君等寺中衣物，似有竊者。如言即反，果有盜焉，由其相語，故得無失。朗常蔬食布衣，志耽人外。以偽秦符健皇始元年，移卜泰山，與隱士張忠為林下之契，每共遊處。忠後為符堅所徵，行至華陰山而卒。朗乃於金輿谷崑崙山中，別立精舍，猶是泰山西北之一巖也。峯岫高險，水石宏壯。朗創築房室，製窮山美。內外屋宇數十餘，區聞風而造者百有餘人，朗孜孜訓誘，勞不告倦。
秦主符堅欽其德素，遣使徵請，朗同辭老疾乃止，於是月月修書䞋遺。堅後沙汰眾僧，乃別詔曰：朗法師戒德氷霜，學徒清秀，崑崙一山，不在搜例。及後秦姚興亦佳歎重。燕主慕容德欽朗名行，假號東齊王，給以二縣租稅，朗讓王而取租稅，為興福業。晉孝武致書遺，魏主拓跋珪亦送書致物。其為時人所敬如此。此谷中舊多虎災，常執仗結群而行，及朗居之猛獸歸伏，晨行夜往道俗無滯，百姓咨嗟稱善無極，故奉高人至今猶呼金輿谷為朗公谷也。凡有來詣朗者，人數多少，未至一日，輒以逆知。使弟子為具飲食，必如言果至，莫不歎其有預見之明矣。後卒於山中，春秋八十有五。
時泰山復有支僧敦者，本冀州人。少遊汧隴，長歷荊雍。妙通大乘，兼善數論，著人物始義論，亦行於世矣。
竺法汰，東莞人。少與道安同學，雖才辯不逮，而姿貌過之。與道安避難，行至新野。安分張徒眾，命汰下京。臨別謂安曰：法師儀軌西北，下座弘教東南，江湖道術，此焉相望矣。至於高會淨因，當期之歲寒耳。於是分手，泣涕而別。乃與弟子曇一，曇二等四十餘人，沿江東下，遇疾停陽口。時桓溫鎮荊州，遣使要過，供事湯藥，安公又遣弟子慧遠，下荊問疾，汰病小愈詣溫。溫欲共汰久語，先對諸賓未及前汰，汰既疾勢未歇，不堪久坐，乃乘輿歷廂迴出。相聞與溫曰：風痰忽發，不堪久語，比當更造。溫怱怱起出，接與歸焉。
汰形長八尺，風姿可觀，含吐蘊藉，詞若蘭芳。時沙門道恒，頗有才力，常執心無義，大行荊土。汰曰：此是邪說，應須破之。乃大集名僧，令弟子曇一難之。據經引理，析駮紛紜。恒仗其口辯，不肯受屈，日色既暮，明旦更集。慧遠就席，設難數番，關責鋒起。恒自覺義途差異，神色微動，麈尾扣案，未即有答。遠曰：不疾而速，杼軸何為。座者皆笑矣。心無之義，於此而息。
汰下都止瓦官寺，晉太宗簡文皇帝深相敬，重請講放光經。開題大會，帝親臨幸，王侯公卿，莫不畢集。汰形解過人，流名四遠，開講之日，黑白觀聽，士女成群。及諮稟門徒，以次駢席，三吳負袠，至者千數。瓦官寺本是河內山玩公墓為陶處，晉興寧中，沙門慧力啟乞為寺，止有堂塔而已。及汰居之，更拓房宇，修立眾業，又起重門，以可地勢。汝南世子司馬綜第去寺近，遂侵掘寺側，重門淪陷，汰不介懷。綜乃感悟，躬往悔謝，汰臥與相見，傍若無人。領軍王洽東亭王珣、太傅謝安，並欽敬無極。臨亡數日，忽覺不悆，乃語弟子：吾將去矣。以晉太元十二年卒，春秋六十有八。烈宗孝武詔曰：汰法師道播八方，澤流後裔，奄爾喪逝，痛貫于懷。可賻錢十萬，喪事所須，隨由備辦。孫綽為之贊曰：凄風拂林，鳴絃映壑。爽爽法汰，校德無怍。
汰弟子曇一、曇二，並博練經義，又善老易，風流趣好，與慧遠齊名。曇二少卒，汰哭之慟曰：天喪回也。汰所著義疏，并與郄超書論本無義，皆行於世。或有言曰：汰是安公弟子者，非也。
釋僧先，冀州人，常山淵公弟子。性純素，有貞操。為沙彌時，與道安相遇於逆旅，安時亦未受具戒，因共披陳志慕，神氣慷慨。臨別相謂曰：若俱長大，勿忘同遊。先受戒已後，勵行精苦，學通經論。值石氏之亂，隱於飛龍，遊想巖壑，得志禪慧。道安後復從之，相會欣喜，謂昔誓始從，因共披文屬思，新悟尤多。安曰：先舊格義，於理多違。先曰：且當分折逍遙，何容是非先達。安曰：弘贊理教，宜令允愜，法鼓競鳴，何先何後。先乃與汰等南遊晉平，講道弘化。後還襄陽，遇疾而卒。
又有沙門道護，亦冀州人，貞節有慧解，亦隱飛龍山。與安等相遇，乃共言曰：居靖離俗，每欲匡正大法，豈可獨步山門，使法輪輟軫。宜各隨力所被，以報佛恩。眾僉曰善，遂各行化，後不知所終。
竺僧輔，鄴人也，少持戒行，執志貞苦，學通諸論，兼善經法，道振伊洛，一都宗事。值西晉饑亂，輔與釋道安等隱于濩澤，研精辯析，洞盡幽微。後憩荊州上明寺，單蔬自節，禮懺翹懃，誓生兜率，仰瞻慈氏。時瑯瑘王忼為荊州刺史，藉輔貞素，請為戒師，一門宗奉。後未亡二日，忽云：明日當去。至于臨終妙香滿室，梵響相係，道俗奔波，來者萬數。是日後分，無疾而化，春秋六十，因葬寺中，僧為起塔。
竺僧敷，未詳氏族。學通眾經，尤善放光及道行波若。西晉末亂，移居江左，止京師瓦官寺盛開講席，建鄴舊僧莫不推服。時同寺沙門道嵩，亦才解相次，與道安書云：敷公研微秀發，非吾等所及也。時異學之徒，咸謂心神有形，但妙於萬物，隨其能言，互相摧壓。敷乃著神無形論，以有形便有數，有數則有盡，神既無盡，故知無形矣。時仗辯之徒，紛紜交諍，既理有所歸，愜然信服。後又著放光、道行等義疏。
後終於寺中，春秋七十餘矣。竺法汰與道安書云：每憶敷上人周旋如昨，逝歿奄復多年，與其清談之日，未嘗不相憶。思得與君共覆疏其美，豈圖一旦永為異世。痛恨之深，何能忘情。其義理所得，披尋之功，信難可圖矣。汰與安書，數述敷義，今推尋失其文製，湮沒可悲。
釋曇翼，姓姚，羌人也，或云冀州人。年十六出家，事安公為師。少以律行見稱，學通三藏，為門人所推。經遊蜀郡，刺史毛璩深重之，為設中食，躬自瞻奉。見翼於飯中得一粒穀，先取食之，璩密以敬異，知必不孤信施。得後餉米千斛，翼受而分施。
翼嘗隨安在檀溪寺，晉長沙太守騰含，於江陵捨宅為寺。告安求一僧為綱領，安謂翼曰：荊楚士庶，始欲師宗，成其化者，非爾而誰。翼遂杖錫南征，締構寺宇，即長沙寺是也。後互賊越逸，侵掠漢南，江陵闔境，避難上明，翼又於彼立寺。群寇既盪，復還江陵，修復長沙寺。丹誠祈請，遂感舍利，盛以金瓶，置于齋座。翼乃頂禮立誓曰：若必是金剛餘蔭，願放光明。至乎中夜，有五色光彩從瓶漸出，照滿一堂。舉眾驚嗟，莫不以翼神感。當于爾時，雖復富蘭等見，亦迴偽歸真也。
後入巴陵君山伐木，山海經所謂洞庭山也。山上有穴，通吳之苞山。山既靈異，人甚憚之。翼率人入山。路值白蛇數十臥遮行轍，翼退還所住，遙請山靈為其禮懺。乃謂神曰：吾造寺伐材,幸願共為功德。夜即夢見神人告翼曰：法師既為三寶須用，特相隨喜，但莫令餘人妄有所伐。明日更往,路甚清夷，於是伐木,沿流而，其中伐人不免私竊。還至寺上，翼材已畢，餘人所私之者，悉為官所取。其誠感如此。
翼常歎寺立僧足，而形像尚少。阿育王所造容儀，神瑞皆多，布在諸方，何其無感，不能招致。乃專精懇惻，請求誠應。以晉太元十九年甲午之歲二月八日，忽有一像，現于城北，光相衝天，時白馬寺僧眾，先往迎接不能令動。翼乃往祇禮，謂眾人曰：當是阿育王像，降我長沙寺焉。即令弟子三人捧接，飄然而起，迎還本寺，道俗奔赴，車馬轟填。後罽賓禪師僧伽難陀從蜀下，入寺禮拜，見像光上有梵字，便曰：是阿育王像，何時來此。時人聞者方知翼之不謬。年八十二而終，終日，像圓光奄然靈化，莫知所之，道俗咸謂翼之通感焉。
時長沙寺復有僧衛沙門，學業甚著，為殷仲堪所重，尤善十住，乃為之注解。
釋法遇，不知何人。弱年好學，篤志墳素，而任性誇誕，謂傍若無人。後與安公相值，忽然信伏，遂投簪許道，事安為師。既沐玄化，悟解非常，折挫本心，謙虛成德。義陽太守，院保聞風欽慕，遙結善友，修書通好，施遺相接。
後襄陽被寇，遇乃避地東下，止江陵長沙寺。講說眾經，受業者四百餘人。時一僧飲酒，廢夕燒香，遇止罰而不遣，安公遙聞之，以竹筒盛一荊子，手自緘封，題以寄遇，遇開封見杖，即曰：此由飲酒僧也，我訓領不勤，遠貽憂賜。即命維那鳴槌集眾，以杖筒置香橙上，行香畢，遇乃起出眾前，向筒致敬。於是伏地，命維那行杖三下，內杖筒中，垂淚自責。時境內道俗莫不歎息。因之勵業者甚眾。既而與慧遠書曰：吾人微闇，短不能率眾，和上雖隔在異域，猶遠垂憂念，吾罪深矣。後卒於江陵，春秋六十矣。
釋曇徽，河內人。年十二，投道安出家，安尚其神彩，且令讀書，二三年中，學兼經史，十六方許剃髮。於是專務佛理，鏡測幽凝，未及立年便能講說。雖志業高素，而以恭推見重。後隨安在襄陽，符丕寇境，乃東下荊州，止上明寺。每法輪一轉，則黑白奔波。常顧解有所從，乃圖寫安形，存念禮拜。於是江陵士女，咸西向致敬印手菩薩。或問：法師道化，何如和上。徽曰：和上內行深淺，未易可測。外緣所被，多諸應驗，在吾一渧，寧比江海耶。
以晉太元二十年卒。臨亡之日，體無餘患。上堂同眾中食，因而告別。食竟還房，右脇而化，春秋七十三矣。著立本論九篇、六識旨歸十二首，並行於世。
釋道立，不知何許人。少出家，事安公為師，善放光經。又以莊老三，玄微應佛理，頗亦屬意焉。性澄靖，不涉當世。後隨安入關，隱覆舟山，巖居獨處，不受供養。每潛思入禪，輒七日不起，如此者數矣。後夏初忽出山，鳩集眾僧，自為講大品。或問其故，答云：我止可至秋，為欲令所懷粗訖耳。自恣後數日，果無疾而終，時人謂知命者矣。
釋曇戒，一名慧精，姓卓，南陽人，晉外兵部棘陽，令潛之弟也。居貧務學，遊心墳典。後聞于法道講放光經，乃借衣一聽，遂深悟佛理，廢俗從道，伏事安公為師。博通三藏，誦經五十餘萬言，常日禮五百拜佛，晉臨川王甚知重。後篤疾常誦彌勒佛名不輟口，弟子智生侍疾，問何不願生安養，誡曰：吾與和上等八人同願生兜率。和上及道願等皆已往生，吾未得去，是故有願耳。言畢，即有光照于身，容貌更悅，遂奄爾遷化，春秋七十，仍葬安公墓右。
竺法曠，姓睪，下邳人寓居吳興，早失二親，事後母以孝聞。家貧無蓄，常躬耕壟畔，以供色養。及母亡，行喪盡禮，服闋出家，事沙門竺曇印為師。印明叡有道行，曠師事竭誠，迄受具戒。棲風立操，卓爾殊群，履素安業，志行淵深。印嘗疾病危篤，曠乃七日七夜，祈誠禮懺。至第七日忽見五色光明照印房戶，印如覺有人以手按之，所苦遂愈。
後辭師遠遊，廣尋經要，還止於潛青山石室。每以法華為會三之旨，無量壽為淨土之因，常吟詠二部，有眾則講，獨處則誦。謝安為吳興，故往展敬，而山棲幽阻，車不通轍，於是解駕山椒，陵峯步往。晉簡文皇帝遣堂邑太守曲安遠詔問起居，并諮以妖星請曠為力。曠答詔：昔宋景修福，妖星移次，陛下光輔以來，政刑允輯，天下任重，萬機事殷，失之毫氂，差以千里。唯當勤修德政，以賽天譴，貧道必當盡誠上答，正恐有心無力耳。乃與弟子齋懺，有頃災滅。
晉興寧中，東遊禹穴，觀矚山水。始投若耶之孤潭，欲依巖傍嶺，棲閑養志，郄超、謝慶緒，並結居塵外。時東土多遇疫疾，曠既少習慈悲，兼善神呪。遂遊行村里，拯救危急，乃出邑止昌原寺。百姓疾者，多祈之致効。有見鬼者，言曠之行住，常有鬼神數十，衛其前後。時沙門竺道隣造無量壽像，曠乃率其有緣，起立大殿。相傳云，伐木遇旱，曠呪令至水。晉孝武帝欽承風聞，要請出京，事以師禮，止于長干寺。元興元年卒，春秋七十有六，散騎常侍顧愷之為作贊傳云。
竺道壹，姓陸，吳人也。少出家，貞正有學業，而晦迹隱智，人莫能知，與之久處，方悟其神出，瑯瑘王珣兄弟深加敬事。晉太和中出都，止瓦官寺，從汰公受學，數年之中，思徹淵深，講傾都邑。汰有弟子曇一，亦雅有風操，時人呼曇一為大一，道一為小壹，名德相繼，為時論所宗，晉簡文皇帝深所知重。
及帝崩汰死，壹乃還東，止虎丘山。學徒苦留不止，乃令丹陽尹移壹還都，壹答移曰：蓋聞大道之行，嘉遁得肆其志。唐虞之盛，逸民不奪其性。弘方由於有外，致遠待而不踐。大晉光熙，德被無外，崇禮佛法，弘長彌大。是以殊域之人，不遠萬里，被褐振錫，洋溢天邑，皆割愛棄欲，洗心清玄，遐期曠世。故道深常，隱志存慈救，故遊不滯方。自東徂西，唯道是務，雖萬物惑其日計，而識者悟其歲功。今若責其屬籍，同役編戶，恐遊方之士，望崖於聖世，輕舉之徒，長往而不反，虧盛明之風，謬主相之旨。且荒服之賓，無關天臺。幽藪之人，不書王府。幸以時審翔，而後集也。壹於是閑居幽阜，晦影窮谷。
時若耶山有帛道猷者，本姓馮，山陰人，少以篇牘著稱。性率素，好丘壑，一吟一詠，有濠上之風。與道壹經有講筵之遇，後與壹書云：始得優遊山林之下，縱心孔釋之書，觸興為詩，陵峯採藥，服餌蠲痾，樂有餘也。但不與足下同日，以此為恨耳。因有詩曰：連峰數千里，修林帶平津。雲過遠山翳，風至梗荒榛。茅茨隱不見，鷄鳴知有人。閑步踐其逕，處處見遺薪。始知百代下，故有上皇民。壹既得書，有契心抱，乃東適耶溪，與道猷相會，定於林下。於是縱情塵外，以經書自娛。頃之，郡守瑯瑘王薈於邑西起嘉祥寺，以壹之風德高遠，請居僧首。壹乃抽六物遺於寺，造金牒千像。壹既博通內外，又律行清嚴，故四遠僧尼，咸依附諮稟。時人號曰九州都維那。後暫往吳之虎丘山，以晉隆安中遇疾而卒，即葬於山南，春秋七十有一矣。孫綽為之贊曰：馳詞說言，因緣不虛，惟茲壹公，綽然有餘。譬若春圃，載芬載譽。條被猗蔚，枝𠏉森疎。
壹弟子道寶，姓張亦吳人。聰慧夙成，尤善席上。張彭祖、王秀琰皆見推重，並著莫逆之交焉。
釋慧虔，姓皇甫，北地人也。少出家，奉持戒行，志操確然，憩廬山中十有餘年。道俗有業，志勝途者，莫不屬慕風彩。羅什新出諸經，虔志存敷顯，宣揚德教。以遠公在山，足紐振玄風，虔乃東遊吳越，囑地弘通。以晉義熙之初，投山陰嘉祥。剋己導物，苦身率眾。凡諸新經，皆書寫講說。涉將五載，忽然得病，寢疾少時，自知必盡，乃屬想安養，祈誠觀世音。
山陰比寺，有淨嚴尼，宿德有戒行，夜夢見觀世音從西郭門入。清暉妙狀，光映日月，幢幡華蓋，皆以七寶莊嚴。見便作禮，問曰：不審大士今何所之。答云：往嘉祥寺迎虔公。因爾無常。當時疾雖綿篤，而神色平平，有如恒日。侍者咸聞異香，久之乃歇。虔既自審必終，又覩瑞相。道俗聞見，咸生歎羨焉。
釋慧遠，本姓賈氏，雁門婁煩人也。弱而好書，珪璋秀發，年十三隨舅令狐氏遊學許洛。故少爲諸生，博綜六經，尤善莊老。性度弘博，風覽朗拔，雖宿儒英達，莫不服其深致。年二十一，欲渡江東，就范宣子共契嘉遁。值石虎已死，中原寇亂，南路阻塞，志不獲從。
時沙門釋道安立寺於太行恒山，弘賛像法，聲甚著聞，遠遂往歸之。一面盡敬，以爲真吾師也。後聞安講波若經，豁然而悟，乃歎曰：儒道九流，皆糠粃耳。便與弟慧持，投簪落彩，委命受業。既入乎道，厲然不羣，常欲總攝綱維，以大法爲己任。精思諷持，以夜續晝，貧旅無資，緼纊常闕，而昆弟恪恭，始終不懈。有沙門曇翼，每給以燈燭之費，安公聞而喜曰：道士誠知人矣。遠藉解於前因，發勝心於曠劫，故能神明英越，機鑒遐深。安公常歎曰：使道流東國，其在遠乎！年二十四，便就講説。嘗有客聽講，難實相義，往復移時，彌增疑昧。遠乃引莊子義爲連類，於是惑者曉然，是後安公特聽慧遠不廢俗書。
安有弟子法遇、曇徽，皆風才照灼，志業清敏，並推伏焉。後隨安公南遊樊河。僞秦建元九年，秦將苻丕冠斥襄陽，道安爲朱序所拘，不能得去，乃分張徒衆，各隨所之。臨路，諸長德皆被誨約，遠不蒙一言，遠乃跪曰：獨無訓勗，懼非人例。安曰：如公者豈復相憂。遠於是與弟子數十人，南適荆州，住上明寺。後欲往羅浮山，及屆潯陽，見廬峯清静，足以息心，始住龍泉精舍。此處去水大遠，遠乃以杖扣地曰：若此中可得棲立，當使朽壤抽泉。言畢清流涌出，後卒成溪。其後少時潯陽亢旱，遠詣池側讀海龍王經，忽有巨蛇從池上空，須臾大雨。歲以有年，因號精舍爲龍泉寺焉。時有沙門慧永，居在西林，與遠同門舊好，遂要遠同止。永謂刺史桓伊曰：遠公方當弘道，今徒屬已廣，而來者方多。貧道所樓褊猍，不足相處，如何？桓乃爲遠復於山東更立房殿，卽東林是也。遠創造精舍，洞盡山美，却負香爐之峯，傍帶瀑布之壑，仍石壘基，卽松栽構，清泉環階，白雲滿室。復於寺内别置禪林，森樹烟凝，石筵苔合。凡在瞻履，皆神清而氣肅焉。
遠聞天竺有佛影，是佛昔化毒龍所留之影，在北天竺月氏國那竭呵城南古仙人石室中，經道取流沙西一萬五千八百五十里，每欣感交懷，志欲瞻覩。會有西域道士叙其光相，遠乃背山臨流，營築龕室，妙算畫工，淡彩圖寫，色疑積空，望似烟霧，暉相炳󶆱，若隱而顯，遠乃著銘曰：廓矣大像，理玄無名。體神入化，落影離形。迴暉層巖，凝映虚亭。在陰不昧，處闇逾明。婉步蟬蜕，朝宗百靈。應不同方，迹絶杳冥。茫茫荒宇，靡勸靡奬。淡虚寫容，拂空傳像。相具體微，冲姿自朗。白毫吐曜，昏夜中爽。感徹乃應，扣誠發響。留音停岫，津悟冥賞。撫之有會，功弗由曩。旋踵忘敬，罔慮罔識。三光掩暉，萬像一色。庭宇幽藹，歸途莫測。悟之以靖，開之以力。慧風雖遐，維塵攸息。匪聖玄覽，孰扇其極。希音遠流，乃眷東顧。欣風慕道，仰規玄度。妙盡毫端，運微輕素。託綵虚凝，殆映霄霧。迹以像真，理深其趣。奇興開衿，祥風引路。清氣迴軒，昏交未曙。髣髴神容，依稀欽遇。銘之圖之，曷營曷求。神之聽之，鑒爾所修。庶兹塵軌，映彼玄流。潄情靈沼，飲和至柔。照虚應簡，智落乃周。深懷冥託，宵想神遊。畢命一對，長謝百憂。。
又昔潯陽陶侃經鎮廣州，有漁人於海中見神光，每夕艶發，經旬彌盛。怪以白侃，侃往詳視，乃是阿育王像，卽接歸，以送武昌寒溪寺。寺主僧珍嘗往夏口，夜夢寺遭火，而此像屋獨有龍神圍繞。珍覺馳還寺，寺既焚盡，唯像屋存焉。侃後移鎮，以像有威靈，遣使迎接，數十人舉之至水，及上船，船又覆没，使者懼而反之，竟不能獲。侃幼出雄武，素薄信情，故荆楚之間，爲之謡曰：陶惟劍雄，像以神標。雲翔泥宿，邈何遥遥。可以誠致，難以力招。及遠創寺既成，祈心奉請，乃飄然自輕，往還無梗。方知遠之神感，證在風諺矣。於是率衆行道，昏曉不絶，釋迦餘化，於斯復興。既而謹律息心之士，絶塵清信之賓，並不期而至，望風遥集。
彭城劉遺民、豫章雷次宗、雁門周續之、新蔡畢穎之、南陽宗炳、張萊民、張季碩等，並棄世遺榮，依遠遊止。遠乃於精舍無量壽像前，建齋立誓，共期西方。乃令劉遺民著其文曰：惟歲在攝提格，七月戊辰朔，二十八日乙未。法師釋慧遠，貞感幽奥，宿懷特發。乃延命同志息心貞信之士，百有二十三人，集於廬山之陰，般若臺精舍阿彌陀像前，率以香華敬廌而誓焉。惟斯一會之衆。夫緣化之理既明，則三世之傳顯矣；遷感之數既符，則善惡之報必矣。推交臂之潛淪，悟無常之期切；審三報之相催，知險趣之難拔。此其同志諸賢，所以夕惕宵勤，仰思攸濟者也。蓋神者可以感涉，而不可以迹求。必感之有物，則幽路咫尺；苟求之無主，則眇茫河津。今幸以不謀而僉心西境，叩篇開信，亮情天發，乃機象通於寢夢，欣歡百於子來。於是雲圖表暉，影侔神造，功由理諧，事非人運。兹實天啓其誠，冥運來萃者矣，可不剋心重精疊思以凝其慮哉。然其景績參差，功德不一，雖晨祈云同，夕歸攸隔。卽我師友之眷，良可悲矣，是以慨焉。胥命整衿法堂，等施一心，亭懷幽極。誓兹同人，俱遊絶域。其有驚出絶倫，首登神界，則無獨善於雲嶠，忘兼全於幽谷，先進之與後昇，勉思策征之道。然復妙覲大儀，啓心貞照，識以悟新，形由化革。藉芙蓉於中流，蔭瓊柯以詠言。飄雲衣於八極，泛香風以窮年。體忘安而彌穆，心超樂以自怡。臨三塗而緬謝，傲天宫而長辭。紹衆靈以繼軌，指太息以爲期。究兹道也，豈不弘哉。
遠神韻嚴肅，容止方棱，凡預瞻覩，莫不心形戰慄。曾有沙門持竹如意，欲以奉獻，入山信宿，竟不敢陳，竊留席隅，默然而去。有慧義法師，强正少憚，將欲造山，謂遠弟子慧寳曰：諸君庸才，望風推服，今試觀我如何。至山，值遠講法華，每欲難問，輒心悸汗流，竟不敢語。出謂慧寳曰：此公定可訝。其伏物蓋衆如此。殷仲堪之荆州，過山展敬，與遠共臨北澗論易體，移景不勌。見而歎曰：識信深明，實難爲庶。司徒王謐、護軍王默等，並欽慕風德，遥致師敬。謐修書曰：年始四十，而衰同耳順。遠答曰：古人不愛尺璧，而重寸陰，觀其所存，似不在長年耳。檀越履順而遊性，乘佛理以御心，因此而推，復何羡於遐齡，聊想斯理，久已得之，爲復酬來信耳。盧循初下據江州城，入山詣遠。遠少與循父嘏同爲書生，及見循歡然道舊，因朝夕音問。僧有諫遠者曰：循爲國寇，與之交厚，得不疑乎？遠曰我佛法中情無取捨，豈不爲識者所察？此不足懼。及宋武追討盧循，設帳桑尾，左右曰：遠公素王廬山，與循交厚。宋武曰：遠公世表之人，必無彼此。乃遣使齎書致敬，并遺錢米，於是遠近方服其明見。
初經流江東，多有未備，禪法無聞，律藏殘闕。遠慨其道缺，乃令弟子法淨、法領等，遠尋衆經。踰越沙雪，曠歲方反，皆獲梵本，得以傳譯。昔安法師在關，請曇摩難提出阿毘曇心，其人未善晉言，頗多疑滯。後有罽賓沙門僧伽提婆，博識衆典，以晉太元十六年，來至潯陽。遠請重譯阿毘曇心及三法度論，於是二學乃興，并製序標宗，貽於學者。孜孜爲道，務在弘法，每逢西域一賓，輒懇惻諮訪。聞羅什入關，卽遣書通好曰：釋慧遠頓首。去歲得姚左軍書，具承德問。仁者曩絶殊域，越自外境，于時音譯未交，聞風而悦，但江湖難冥，以形乖爲歎耳。頃知承否通之會，懷寳來遊，至止有問，則一日九馳，徒情欣雅味，而無由造盡，寓目望途，固已增其勞佇。每欣大法宣流，三方同遇，雖運鐘其末，而趣均在昔。誠未能扣津妙門，感徹遺靈。至於虚衿遺契，亦無日不懷。夫旃檀移植，則異物同熏；摩尼吐曜，則衆珍自積。是惟教合之道，猶虚往實歸，況宗一無像，而應不以情者乎。是故負荷大法者，必以無報爲心。會友以仁者，使功不自己。若令法輪不停軫於八正之路，三寳不輟音於將盡之期，則滿願不專美於絶代，龍樹豈獨善於前蹤。今往比量衣裁，願登高座爲著之，并天漉之器，此既法物，聊以示懷。什答書曰：鳩摩羅耆婆和南。既未言面，又文辭殊隔，導心之路不通，得意之緣圮絶。傳驛來況，粗承風德，比復如何，必備聞一途，可以蔽百。經言，末後東方當有護法菩薩，勗哉仁者，善弘其事。夫財有五備，福、戒、博聞、辯才、深智，兼之者道隆，未具者疑滯，仁者備之矣，所以寄心通好，因譯傳意，豈其能盡，粗酬來意耳。損所致比量衣裁，欲令登法座時著，當如來意，但人不稱物，以爲愧耳。今往常所用鍮石雙口澡灌，可備法物之數也，并遺偈一章曰：既已捨染樂，心得善攝不？若得不馳散，深入實相不？畢竟空相中，其心無所樂。若悦禪智慧，是法性無照。虚誑等無實，亦非停心處。仁者所得法，幸願示其要。遠重與羅什書曰：日有涼氣，比復何如？去月法識道人至，聞君欲還本國，情以悵然。先聞君方當大出諸經，故來欲便相諮求，若此傳不虚，衆恨可言。今輒略問數十條事，冀有餘暇一二爲釋，此雖非經中之大難，欲取決於君耳。并報偈一章曰：本端竟何從，起滅有無際。一微涉動境，成此頽山勢。惑想更相乘，觸理自生滯。因緣雖無主，開途非一世。時無悟宗匠，誰將握玄契？來問尚悠悠，相與期暮歲。後有弗若多羅來適關中，誦出十誦梵本，羅什譯爲晉文，三分始二，而多羅棄世，遠常慨其未備。及聞曇摩流支入秦，復善誦此部，乃遣弟子曇邕致書祈請，令於關中更出餘分，故十誦一部具足無闕，晉地獲本，相傳至今。葱外妙典，關中勝説，所以來兹土者，遠之力也。外國衆僧，咸稱漢地有大乘道士，每至燒香禮拜，輒東向稽首，獻心廬岳。其神理之迹，故未可測也。先是中土未有泥洹常住之説，但言壽命長遠而已。遠乃歎曰：佛是至極，至極則無變，無變之理，豈有窮耶。因著法性論曰：至極以不變爲性，得性以體極爲宗。羅什見論而歎曰：邊國人未有經，便闇與理合，豈不妙哉。
秦主姚興欽德風名，歎其才思，致書慇懃，信餉連接，贈以龜兹國細縷雜變像，以申欵心，又令姚嵩獻其珠像。釋論新出，興送論并遺書曰：大智論新譯訖，此既龍樹所作，又是方等旨歸，宜爲一序，以申作者之意。然此諸道士，咸相推謝，無敢動手，法師可爲作序，以貽後之學者。遠答書云：欲令作大智論序，以申作者之意。貧道聞，懷大非小褚所容，汲深非短綆所測。披省之日，有愧高命，又體羸多疾，觸事有廢，不復屬意已來，其日亦久，緣來告之重，輒粗綴所懷。至於研究之美，當復期諸明德。其名高遠固如此。遠常謂大智論文句繁廣，初學難尋，乃抄其要文，撰爲二十卷。序致淵雅，使夫學者息過半之功矣。
後桓玄征殷仲堪軍經廬山，要遠出虎溪，遠稱疾不堪，玄自入山。左右謂玄曰：昔殷仲堪入山禮遠，願公勿敬之。玄答：何有此理？仲堪本死人耳。及至見遠不覺致敬。玄問：不敢毁傷，何以剪削？遠答云：立身行道。玄稱善。所懷問難，不敢復言，乃説征討之意，遠不答。玄又問：何以見願？遠云願檀越安穩，使彼亦無他。玄出山謂左右曰：實乃生所未見。玄後以震主之威，苦相延致，乃貽書騁説，勸令登仕。遠答辭堅正，確乎不拔，志踰丹石，終莫能迴。俄而玄欲沙汰衆僧，教僚屬曰：沙門有能申述經誥，暢説義理，或禁行修整，足以宣寄大化，其有違於此者，悉皆罷遣。唯廬山道德所居，不在搜簡之例。遠與玄書曰：佛教凌遲，穢雜日久，每一尋至，慨憤盈懷。常恐運出非意，淪湑將及。竊見清澄諸道人教，實應其本心。夫涇以渭分，則清濁殊勢；枉以直正，則不仁自遠。此命既行，必一理斯得，然後令飾僞者絶假通之路，懷直者無負俗之嫌。道世交興，三寳復隆矣。因廣立條制，玄從之。
昔成帝幼沖，庾冰輔正，以爲沙門應敬王者，尚書令何充、僕射褚昱、諸葛恢等，奏不應敬禮，官議悉同充等，門下承冰旨爲駮，同異紛然，竟莫能定。及玄在姑熟，欲令盡敬，乃與遠書曰：沙門不敬王者，既是情所未了，於理又是所未喻，一代大事，不可令其體不允。近八座書，今以呈君，君可述所以不敬意也。此便當行之事一二，令詳盡想，必有以釋其所疑耳。遠答書曰：夫稱沙門者何耶？謂能發矇俗之幽昏，啓化表之玄路，方將以兼忘之道，與天下同往。使希高者挹其遺風，漱流者味其餘津。若然，雖大業未就，觀其超步之迹，所悟固已弘矣。又袈裟非朝宗之服，鉢盂非廊廟之器，沙門塵外之人，不應致敬王者。玄雖苟執先志，恥卽外從，而覩遠辭旨，趑趄未決。有頃玄篡位，卽下書曰：佛法宏大，所不能測，推奉主之情，故興其敬。今事既在己，宜盡謙光，諸道人勿復致禮也。遠乃著沙門不敬王者論，凡有五篇：一曰在家：謂在家奉法，則是順化之民，情未變俗，迹同方内，故有天屬之愛，奉主之禮，禮敬有本，遂因之以成教。二曰出家：謂出家者能遁世以求其志，變俗以達其道。變俗則服章不得與世典同禮，遁世則宜高尚其迹。大德故能拯溺俗於沈流，拔玄根於重劫。遠通三乘之津，近開人天之路。如今一夫全德，則道洽六親，澤流天下。雖不處王侯之位，固已協契皇極，在宥生民矣。是故内乖天屬之重，而不逆其孝；外闕奉主之恭，而不失其敬也。三曰求宗不順化：謂反本求宗者，不以生累其神，超落塵封者，不以情累其生。不以情累其生，則其生可滅；不以生累其神，則其神可冥。冥神絶境，故謂之泥洹。故沙門雖抗禮萬乘，高尚其事，不爵王侯，而沾其惠者也。四曰體極不兼應：謂如來之與周孔，發致雖殊，潛相影響；出處咸異，終期必同。故雖曰道殊，所歸一也。不兼應者，物不能兼受也。五曰形盡神不滅：謂識神馳騖，隨行東西也。此是論之大意。自是沙門得全方外之迹矣。
及桓玄西奔，晉安帝自江陵旋於京師，輔國何無忌勸遠候覲，遠稱疾不行。帝遣使勞問，遠修書曰：釋慧遠頓首。陽月和暖，願御膳順宜。貧道先嬰重疾，年衰益甚，狠蒙慈詔，曲垂光慰，咸懼之深，實百于懷。幸遇慶會，而形不自運，此情此慨，良無以喻。詔答：陽中感懷，知所患未佳，其情耿耿。去月發江陵，在道多諸惡情，遲兼常，本冀經過相見。法師既養素山林，又所患未痊，邈無復因，增其歎恨。陳郡謝靈運負才傲俗，少所推崇，及一相見，肅然心服。遠内通佛理，外善羣書，夫預學徒，莫不依擬。時遠講喪服經，雷次宗、宗炳等，並執卷承旨。次宗後别著義疏，首稱雷氏，宗炳因寄書嘲之曰：昔與足下共於釋和上間，面受此義，今便題卷首稱雷氏乎？其化兼道俗，斯類非一。
自遠卜居廬阜三十餘年，影不出山，迹不入俗。每送客遊履，常以虎溪爲界焉。以晉義熙十二年八月初動散，至六日困篤，大德耆年，皆稽顙請飲豉酒，不許，又請飲米汁，不許，又請以蜜和水爲漿。乃命律師，令披卷尋文，得飲與不，卷未半而終，春秋八十三矣。門徒號慟，若喪考妣，道俗奔赴，轂繼肩隨。遠以凡夫之情難割，乃制七日展哀，遺命使露骸松下，既而弟子收葬。潯陽太守阮保，於山西嶺鑿壙開隧，謝靈運爲造碑文，銘其遺德，南陽宗炳又立碑寺門。初遠善屬文章，辭氣清雅，席上談吐，精義簡要。加以容儀端整，風彩灑落，故圖像于寺，遐邇式瞻。所著論序銘賛詩書集爲十卷，五十餘篇，見重於世。
釋慧持者，慧遠之弟也。沖默有遠量，年十四學讀書，一日所得，當他一旬。善文史，巧才製。年十八出家，與兄共伏事道安法師。遍學衆經，遊刃三藏，及安在襄陽遣遠東下，持亦俱行，初憇荆州上明寺，後適廬山，皆隨遠共止。持形長八尺，風神俊爽，常躡革屣，納衣半脛，廬山徒屬，莫匪英秀，往反三千，皆以持爲稱首。
持有姑爲尼，名道儀，住在江夏，儀聞京師盛於佛法，欲下觀化，持乃送姑至都，止于東安寺。晉衛軍瑯瑘王珣，深相器重。時有西域沙門僧伽羅叉，善誦四含，珣請出中阿含經，持乃校閲文言，搜括詳定，後還山。少時，豫章太守范寧，請講法華、毘曇，於是四方雲聚，千里遥集。王珣與范寧書云：遠公、持公孰愈？范答書云：誠爲賢兄弟也。王重書曰：但令如兄誠未易有，況復弟賢耶。兗州刺史瑯瑘王恭，致書於沙門僧檢曰：遠、持兄弟至德何如。檢答曰：遠、持兄弟也，綽綽焉信有道風矣。羅什在關，遥相欽敬，致書通好，結爲善友。
持後聞成都地沃民豐，志往傳化，兼欲觀矚峨嵋，振錫珉岫，乃以晉隆安三年辭遠入蜀。遠苦留不止，遠歎曰：人生愛聚，汝乃樂離，如何。持亦悲曰：若滯情愛聚者，本不應出家，今既割欲求道，正以西方爲期耳。於是兄弟收淚，憫默而别。行達荆州，刺史殷仲堪禮遇欣重。時桓玄亦在彼，玄雖涉學功疎，而一往神出，見持有隣幾獨絶，尤歎是今古無比，大欲結歡。持既疑其爲人，遂棄而不納，殷、桓二人苦欲留之，持益無停意，臨去與玄書曰：本欲棲病峨嵋之岫，觀化流沙之表，不能負其發足之懷，便束裝首路。玄得書惆悵，知其不可止。遂乃到蜀，止龍淵精舍，大弘佛法，井絡四方，慕德成侣，刺史毛璩雅相崇挹。
時有沙門慧巖、僧恭，先在岷蜀，人情傾蓋，及持至止，皆望風推服有昇持堂者，皆號登龍門。恭公幼有才思，爲蜀郡僧正，巖公内外多解，素爲毛璩所重。後蜀人譙縱，因鋒鏑之機，攻殺毛璩，割據蜀土，自號成都王，乃集僧設會，逼請巖公，巖不得已而赴。璩既宿昔檀越，一旦傷破，覩事增悲，痛形顔色，遂爲譙縱所忌，因而被害，舉邑紛擾，白黑危懼。持避難憇陴縣中寺。縱有從子道福，兇悖尤甚，將兵往陴，有所討戮，還過入寺，人馬浴血，衆僧大怖，一時驚走。持在房前盥洗，神色無忤，道福直至持邊，持彈指漉水，淡然自若，福愧悔流汗，出寺門謂左右曰：大人故與衆異。後境内清怗，還止龍淵寺，講説齋懺，老而愈篤。以晉義熙八年卒於寺中，春秋七十有六。臨終遺命，務勗律儀，謂弟子曰：經言，戒如平地，衆善由生。汝行住坐卧，宜其謹哉。以東間經籍，付弟子道泓，在西間法典，囑弟子曇蘭。泓業行清敏，蘭神悟天發，並係軌師蹤焉。
釋慧永，姓潘，河内人也。年十二出家，伏事沙門竺曇現爲師，後又伏膺道安法師。素與遠共期，欲結宇羅浮之岫，遠既爲道安所留，永乃欲先踰五嶺。行經潯陽，郡人陶範苦相要留，於是且停廬山之西林寺，既門徒稍盛。又慧遠同築，遂有意終焉。永貞素自然，清心剋己，言常含笑，語不傷物，耽好經典，善於講説，蔬食布衣，率以終歲。又别立一茅室於嶺上，每欲禪思，輒往居焉，時有至房者，並聞殊香之氣。永屋中常有一虎，人或畏者，輒驅令上山，人去後，還復馴伏。永嘗出邑，薄晚還山，至烏橋，烏橋營主醉，騎馬當道，遮永不聽去。日時向晚，永以杖遥指馬，馬卽驚走，營主倒地，永捧慰還營，因爾致疾。明晨往寺，向永悔過，永曰：非貧道本意，恐戒神所爲耳。白黑聞知，歸心者衆矣。
後鎮南將軍何無忌作鎮潯陽，陶爰集虎溪，請永及慧遠，遠既久持名望，亦雅足才力，從者百餘，皆端整有風序，及高言華論，舉動可觀。永怗然獨往，率爾後至，納衣草屣，執杖提鉢，而神氣自若，清散無矜，衆咸重其貞素，翻更多之。遠少所推先，而挹永高行，身執卑恭，以希冥福。永厲行精苦，願生西方，以晉義熙十年遇疾綿篤，而專謹戒律，執志愈勤，雖枕痾懷苦，顔色怡悦。未盡少時，忽斂衣合掌，求屣欲起，如有所見，衆咸驚問，答云佛來，言終而卒，春秋八十有三。道俗在山，咸聞異香，七日乃歇。
時廬山又有釋僧融，亦苦節通靈，能降伏鬼物云。
釋僧濟，未詳何許人。晉太元中來入廬山，從遠公受學，大小諸經及世典書數，皆遊鍊心抱，貫其深要。年始過立，便出邑開講，歷當元匠，遠每謂曰：共吾弘佛法者，爾其人乎。
後停山少時，忽感篤疾，於是要誠西國，想像彌陀，遠遺濟一燭曰：汝可以建心安養，競諸漏刻。濟執燭憑机，停想無亂，又請衆僧夜集，爲轉無量壽經。至五更中，濟以燭授同學，令於僧中行之，於是暫卧，因夢見自秉一燭，乘虚而行，覩無量壽佛，接置于掌，遍至十方，不覺欻然而覺，具爲侍疾者説之，且悲且慰，自省四大了無疾苦。至于明夕，忽索履起立，目逆虚空，如有所見。須臾還卧，顔色更悦，因謂傍人云：吾其去矣。於是轉身右脇，言氣俱盡，春秋四十有五矣。
釋法安，一名慈欽，未詳何許人，遠公之弟子也。善戒行，講説衆經，兼習禪業，善能開化愚曚，拔邪歸正。
晉義熙中，新陽縣虎災，縣有大社樹，下築神廟，左右居民以百數，遭虎死者夕有一兩。安嘗遊其縣，暮逗此村，民以畏虎，早閉閭，安徑之樹下，通夜坐禪。向曉聞虎負人而至，投之樹北，見安如喜如驚，跳伏安前，安爲説法授戒，虎踞地不動，有頃而去。旦村人追虎至樹下，見安大驚，謂是神人，遂傳之一縣，士庶宗奉，虎災由此而息，因改神廟，留安立寺，左右田園皆捨爲衆業。
後欲作畫像，須銅青，困不能得，夜夢見一人，迂其床前云：此下有銅鐘。覺卽掘之，果得二口，因以青成像。後以銅助遠公鑄佛，餘一，武昌太守熊無患借視，遂留之。安後不知所終。
釋曇邕，姓楊，關中人，少仕僞秦至衛將軍，形長八尺，雄武過人。太元八年，從苻堅南征，爲晉軍所敗，還至長安，因從安公出家。安公既往，乃南投廬山，事遠公爲師。内外經書，多所綜涉，志尚弘法，不憚疲苦。後爲遠入關，致書羅什，凡爲使命，十有餘年，鼓擊風流，摇動峯岫，强捍果敢，專對不辱。
京師道塲僧鑒挹其德解，請還楊州，邕以遠年高，遂不果行。然遠神足高抌者其類不少，恐後不相推謝，因以小緣託擯邕出，邕奉命出山，容無怨忤，乃於山之西南營立茅宇，與弟子曇果澄思禪門。嘗於一時，果夢見山神求受五戒，果曰：家師在此，可往諮受。後少時，邕見一人著單衣帽，風姿端雅，從者二十許人，請受五戒。邕以果先夢，知是山神，乃爲説法授戒。神䞋以外國匕筋，禮拜辭别，儵忽不見。至遠臨亡之日，奔赴號踊，痛深天屬。後往荆州，卒於竹林寺。
釋道祖，吴國人也，少出家，爲臺寺支法濟弟子。幼有才思，精勤務學。後與同志僧遷、道流等，共入廬山七年，並山中受戒，各隨所習，日有其新。遠公每謂祖等易悟，盡如此輩，不復憂後生矣。遷、流等並年二十八而卒，遠歎曰：此子並才義英茂，清悟日新，懷此長往，一何痛哉。道流撰諸經目未就，祖爲成之，今行於世。祖後還京師瓦官寺講説，桓玄每往觀聽，乃謂人曰：道祖後發，愈於遠公，但儒博不逮耳。及玄輔正，欲使沙門敬王，祖乃辭還吴之臺寺。有頃，玄篡位，勅郡送祖出京，祖稱疾不行，於是絶迹人事，講道終日，以晉元熙元年卒，春秋七十二矣。
遠有弟子慧要，亦解經律，而尤長巧思，山中無刻漏，乃於泉水中立十二葉芙蓉，因流波轉，以定十二時，晷景無差焉。亦嘗作木鳶，飛數百步。
遠又有弟子曇順、曇詵，並義學致譽。順本黄龍人，少受業什公，後還師遠，蔬食有德行。南蠻校尉劉遵，於江陵立竹林寺，請經始。遠遣徙焉。詵亦清雅有風則，注維摩及著窮通論等。
又有法幽、道恒、道授等百有餘人，或義解深明，或匡拯衆事，或戒行清高，或禪思深入，並振名當世，傳業于今。
釋僧䂮，姓傅氏，北地泥陽人，晉河間郎中令遐之元子也。少出家，止長安大寺，爲弘覺法師弟子，覺亦一時法匠，䂮初從受業，後遊青司、樊、沔之間。通六經及三藏，律行清謹，能匡振佛法。姚萇、姚興早挹風名，素所知重，及僭有關中，深相頂敬。興既崇信三寳，盛弘大化，建會設齋，烟蓋重疊，使夫慕道捨俗者，十室其半。
自童壽入關，遠僧復集，僧尼既多，或有愆漏，興曰：凡未學僧，未階苦忍，安得無過？過而不𦐤，過遂多矣，宜立僧主，以清大望。因下書曰：大法東遷，於今爲盛，僧尼已多，應須綱領，宣授遠規，以濟頽緒。僧䂮法師，學優早年，德芳暮齒，可爲國内僧主。僧遷法師，禪慧兼修，卽爲悦衆。法欽、慧斌共掌僧録。給車輿吏力。䂮資侍中秩，傳詔羊車各二人，遷等並有厚給。共事純儉，允愜時望，五衆肅清，六時無怠。
至弘始七年，勅加親信伏身白從各三十人。僧正之興，䂮之始也。䂮躬自步行，車輿以給老疾，所獲供卹，常充衆用，雖年在秋方，而講説經律，勗衆無倦。以弘始之末，卒於長安大寺，春秋七十矣。
釋道融，汲郡林慮人。十二出家，厥師愛其神彩，先令外學，往村借論語，竟不齎歸，於彼已誦，師更借本覆之，不遺一字，既嗟而異之，於是恣其遊學。迄至立年，才解英絶，内外經書，闇遊心府。聞羅什在關，故往諮禀，什見而奇之，謂姚興曰：昨見融公，復是奇特聰明釋子。興引見歎重，勅入逍遥園，參正詳譯。因請什出菩薩戒本，今行於世。後譯中論，始得兩卷，融便就講，剖析文言，預貫終始。什又命融令講新法華，什自聽之，乃歎曰：佛法之興，融其人也。
俄而師子國有一婆羅門，聰辯多學，西土俗書，罕不披誦，爲彼國外道之宗。聞什在關大行佛法，乃謂其徒曰：寧可使釋氏之風獨傳震旦，而吾等正化不洽東國？遂乘駝負書來入長安。姚興見其口眼便僻，頗亦惑之。婆羅門乃啓興曰：至道無方，各尊其事，今請與秦僧捔其辯力，隨有優者，卽傳其化。興卽許焉。時關中僧衆，相視缺然，莫敢當者。什謂融曰：此外道聰明殊人，捔言必勝，使無上大道，在吾徒而屈，良可悲矣。若使外道得志，則法輪摧軸，豈可然乎。如吾所覩，在君一人。融自顧才力不減，而外道經書未盡披讀，乃密令人寫婆羅門所讀經目，一披卽誦。後剋日論義，姚興自出，公卿皆會闕下，關中僧衆四遠必集。融與婆羅門擬相詶抗，鋒辯飛玄，彼所不及。婆羅門自知辭理已屈，猶以廣讀爲誇，融乃列其所讀書，并秦地經史名目卷部，三倍多之。什因嘲之曰：君不聞大秦廣學，那忽輕爾遠來。婆羅門心愧悔伏，頂禮融足，數日之中，無何而去。像運再興，融有力也。
融後還彭城，常講説相續，問道至者千有餘人，依隨門徒數盈三百。性不狎諠，常登樓披翫，慇懃善誘，畢命弘法，後卒於彭城，春秋七十四矣。所著法華、大品、金光明、十地、維摩等義疏，並行於世矣。
釋曇影，或云北人，不知何許郡縣。性虚靖，不甚交遊，而安貧志學，舉止詳審，過似淹遲，而神氣駿捷，志與形反。能講正法華經及光讚波若，每法輪一轉，輒道俗千數。
後入關中，姚興大加禮接，及什至長安，影往從之，什謂興曰：昨見影公，亦是此國風流標望之僧也。興勅住逍遥園，助什譯經，初出成實論，凡諍論問答，皆次弟往反。影恨其支離，乃結爲五番，竟以呈什，什曰：大善。深得吾意。什後出妙法華經，影既舊所命宗，特加深思，乃著法華義疏四卷，并注中論。後山棲隱處，守節塵外，修功立善，愈老愈篤。以晉義熙中卒，春秋七十矣。
釋僧叡，魏郡長樂人也。少樂出家，至年十八，始獲從志，依投僧賢法師爲弟子，謙虚内敏，學與時競。至年二十二，博通經論，嘗聽僧朗法師講放光經，屢有機難。朗與賢有濠上之契，謂賢曰：叡比格難，吾累思不能通，可謂賢賢弟子也。
至二十四遊歷名邦，處處講説，知音之士，負袠成羣。常歎曰：經法雖少，足識因果，禪法未傳，厝心無地。什後至關，因請出禪法要三卷。始是鳩摩羅陀所製，末是馬鳴所説，中間是外國諸聖共造，亦稱菩薩禪。叡既獲之，日夜修習，遂精鍊五門，善入六淨，僞司徒公姚嵩深相禮貴。姚興問嵩：叡公何如？嵩答：實鄴衛之松栢。興勅見之，公卿皆集，欲觀其才器，叡風韻󶆲流，含吐彬蔚，興大賞悦，卽勅給俸䘏吏力人輿。興後謂嵩曰：乃四海標領，何獨鄴衛之松栢。於是美聲遐布，遠近歸德。
什所翻經，叡並參正。昔竺法護出正法華經，受決品云：天見人，人見天。什譯經至此，乃言：此語與西域義同，但在言過質。叡曰：將非人天交接，兩得相見。什喜曰：實然。其領悟標出，皆此類也。後出成實論，令叡講之。什謂叡曰：此諍論中，有七變處文破毘曇，而在言小隱，若能不問而解，可謂英才。至叡啓發幽微，果不諮什，而契然懸會。什歎曰：吾傳譯經論，得與子相值，真無所恨矣。著大智論、十二門論、中論等諸序，并著大小品、法華、維摩、思益、自在王禪經等序，皆傳於世。
初叡善攝威儀，弘賛經法，常迴此諸業，願生安養，每行住坐卧，不敢正背西方。後自知命盡，忽集僧告别，乃謂衆曰：平生誓願，願生西方，如叡所見，或當得往，未知定免，狐疑成不。但身口意業，或相違犯，願施以大慈，爲永劫法朋也。於是入房洗浴，燒香禮拜，還床向西方合掌而卒。是日同寺咸見五色香烟，從叡房出，春秋六十七矣。
時又有沙門僧楷，與叡公同學，亦有高名云。
釋道恒，藍田人。年九歲戲于路，隱士張忠見而嗟曰：此小兒有出人之相，在俗必有輔政之功，處道必能光顯佛法，恨吾老矣，不得見之。恒少失二親，事後母以孝聞，家貧無蓄，常手自畫繢，以供瞻奉，而篤好經典，學兼宵夜。至年二十，後母又亡，行喪盡禮，服畢出家。游刃佛理，多所兼通，學該内外，才思清敏。羅什入關，卽往修造，什大嘉之，及譯出衆經，並助詳定。
時恒有同學道標，亦雅有才力，當時擅名，與恒相次。秦主姚興，以恒、標二人神氣俊朗，有經國之量，乃勅僞尚書令姚顯，令敦逼恒、標罷道，助振王業。又下書恒、標等曰：卿等皎然之操，實在可嘉，但君臨四海，治急須才，今勅尚書令顯，令奪卿等法服，助翼贊時世。苟心存道味，寧繫白黑？望體此懷，不以守節爲辭也。恒、標等答曰：奉去月二十日詔，令奪恒、標等法服，承命悲懷，五情失守。恒等才質闇短，染法未深，緇服之下，誓畢身命，並習佛法，不閑世事，徒廢非常之業，終無殊異之功。昔光武尚能縱嚴陵之心，魏文容管寧之操，抑至尊之高心，遂匹夫之微志。況陛下以道御物，兼弘三寳，願鑒元元之情，垂曠通物之理也。興又致書於什、䂮二法師曰：别已數旬，每有傾想，漸暖比休泰耳。小虜遠舉，更無處分，正有憒然耳。頃萬事之慇，須才以理之，近詔恒、標二人，令釋羅漢之服，尋大士之蹤，然道無不在，願法師等勗以喻之。什、䂮等答曰：蓋聞太上以道養民，而物自是，其復有德而治天下，是以古之明主，審違性之難御，悟任物之多因。故堯放許由於箕山，文軾干木於魏國，高祖縱四皓於終南，叔度辭蒲輪於漢岳，蓋以適賢之性爲得賢也。今恒、標等德非圓達，分在守節，少習玄化，伏膺佛道。至於敷折妙典，研究幽微，足以啓童稚，助化功德。願陛下施既往之恩，縱其微志也。興後頻復下書，闔境救之，殆而得勉。恒乃歎曰：古人有言，益我貨者損我神，生我名者殺我身。於是竄影巖壑，畢命幽藪，蔬食味禪，緬迹人外。晉義熙十三年卒於山舍，春秋七十二。
恒著釋駁論及百行箴，標作舍利佛毘曇序，并弔王喬文，並行於世矣。
釋僧肇，京兆人。家貧以傭書爲業，遂因繕寫，乃歷觀經史，備盡墳籍。愛好玄微，每以莊老爲心要。嘗讀老子德章，乃歎曰：美則美矣，然期神冥累之方，猶未盡善也。後見舊維摩經，歡喜頂受，披尋翫味，乃言始知所歸矣。因此出家，學善方等，兼通三藏。及在冠年，而名振關輔，時競譽之徒，莫不猜其早達，或千里趍負，入關抗辯。肇既才思幽玄，又善談説，承機挫鋭，曾不流滯。時京兆宿儒，及關外英彦，莫不挹其鋒辯，負氣摧衂。
後羅什至姑臧，肇自遠從之，什嗟賞無極。及什適長安，肇亦隨返。姚興命肇與僧叡等，入逍遥園，助詳定經論。肇以去聖久遠，文義多雜，先舊所解，時有乖謬，及見什諮禀，所悟更多。因出大品之後，肇便著波若無知論，凡二千餘言，竟以呈什，什讀之稱善。乃謂肇曰：吾解不謝子，辭當相挹。時廬山隱士劉遺民見肇此論，乃歎曰：不意方袍，復有平叔。因以呈遠公，遠乃撫机歎曰：未常有也。因共披尋翫味，更存往復。遺民乃致書肇曰：頃飡徽問，有懷遥仰，歲末寒嚴，體中何如，音寄壅隔，增用悒藴。弟子沈疴草澤，常有弊瘁，願彼大衆康和，外國法師休悆不。去年夏末，見上人波若無知論，才運清俊，旨中沈允。推步聖文，婉然有歸，披味慇懃，不能釋手，真可謂浴心方等之淵，悟懷絶冥之肆，窮盡精巧，無所間然。但闇者難曉，猶有餘疑，今輒條之如左，願從容之暇，粗爲釋之。肇答書曰：不面在昔，佇想用勞。得前疏并問，披尋反覆，欣若暫對，涼風戒節，頃常何如，貧道勞疾每不佳，卽此大衆尋常，什師休勝。秦主道性自然，天機邁俗，城塹三寳，弘道是務。由使異典勝僧，自遠而至，靈鷲之風，萃乎兹土，領公遠舉，乃是千載之津梁。於西域還得方等新經二百餘部。什師於大寺出新至諸經，法藏淵曠，日有異聞。禪師於瓦官寺教習禪道，門徒數百，日夜匪懈，邕邕肅肅，致自欣樂。三藏法師於中寺出律部，本末精悉，若覩初制。毘婆沙法師於石羊寺出舍利弗毘曇梵本，雖未及譯，時問中事，發言新奇。貧道一生猥參嘉運，遇兹盛化，自恨不覩釋迦泥洹之集，餘復何恨，但恨不得與道勝君子同斯法集耳。稱詠既深，聊復委及，然來問婉切，難爲郢人。貧道思不關微，兼拙於華語，且至趣無言，言則乖旨，云云不已，竟何所辯？聊以狂言，示詶來旨也。
肇後又著不真空論、物不遷論等，并注維摩及製諸經論序，並傳於世。及什之亡後，追悼永往，翹思彌厲，乃著湼槃無名論。其辭曰：經稱有餘無餘湼槃。湼槃秦言無爲，亦名滅度。無爲者，取乎虚無寂寞，妙絶於有爲。滅度者，言乎大患永滅，超度四流。斯蓋鏡像之所歸，絶稱之幽宅也。而曰有餘無餘者，蓋是出處之異號，應物之假名。余嘗試言之，夫湼槃之爲道也，寂寥虚曠，不可以形名得；微妙無相，不可以有心知。超羣有以幽昇，量太虚而永久，隨之弗得其蹤，迎之罔眺其首，六趣不能攝其生，力負無以化其體，眇渀惚恍，若存若往。五目莫覩其容，二聽不聞其響，窈窈冥冥，誰見誰曉。彌倫靡所不在，而獨曳於有無之表。然則言之者失其真，知之者返其愚，有之者乖其性，無之者傷其軀。所以釋迦掩室於摩竭，淨名杜口於毘耶。須菩提唱無説以顯道，釋梵乃絶聽而雨花，斯皆理爲神御，故口爲之緘默。豈曰無辯，辯所不能言也。經曰：真解脱者，離於言數。寂滅永安，無終無始。不晦不明，不寒不暑。湛若虚空，無名無證。論曰：湼槃非有，亦復非無。言論路絶，心行處滅。尋夫經論之作也，豈虚構哉！果有其所以不有，故不可得而有，有其所以不無，故不可得而無耳。何者？本之有境，則五陰永滅，推之無鄉，則幽靈不竭。幽靈不竭，則抱一湛然，五陰永滅，則萬累都捐。萬累都捐，故與道通同。抱一湛然，故神而無功，神而無功，故至功常在。與道通同。故沖而不改，沖而不改，不可爲有。至功常在，不可爲無。然則有無絶於内，稱謂淪於外，視聽之所不暨，四空之所昏昧。恬兮而夷，泊焉而泰，九流於是乎交歸，衆聖於此乎冥會。斯乃希夷之境，太玄之鄉。而欲以有無題榜其方域，而語神道者，不亦邈哉！其後十演九折，凡數千言，文多不載。
論成之後，上表於姚興曰：肇聞天得一以清，地得一以寧，君王得一以治天下。伏惟陛下叡哲欽明，道與神會，妙契環中，理無不曉，故能遊刃萬機，弘道終日，依被蒼生，垂文作範。所以域中有四大，王居一焉。湼槃之道，蓋是三乘之所歸，方等之淵府。眇茫希夷，絶視聽之域；幽致虚玄，非羣情之所測。肇以微軀，猥蒙國恩，得閑居學肆，在什公門下十有餘年。雖衆經殊趣，勝致非一，湼槃一義，常爲聽習先。但肇才識闇短，雖屢蒙誨喻，猶懷漠漠，爲竭愚不已。亦如似有解，然未經高勝先唱，不敢自決。不幸什公去世，諮參無所，以爲永恨。而陛下聖德不孤，獨與什公神契，目擊道存，決其方寸，故能振彼玄風，以啓末俗。一日遇蒙答安成侯嵩問無爲宗極，頗涉湼槃無名之義。今輒作湼槃無名論，有十演九折，博採衆經，託證成喻，以仰述陛下無名之致，豈曰開詣神心，窮究遠當。聊以擬議玄門，班喻學徒耳。若少參聖旨，願勅存記，如其有差，伏承旨授。興答旨慇懃，備加賛述。卽勅令繕寫，班諸子姪，其爲時所重如此。晉義熙十年卒於長安，春秋三十有一矣。
竺道生，本姓魏，鉅鹿人，寓居彭城。家世仕族，父為廣戚令，鄉里稱為善人。生幼而頴悟，聰哲若神，其父知非凡器，愛而異之。後值沙門竺法汰，遂改俗歸依，伏膺受業。既踐法門，俊思奇拔，研味句義，即自開解。故年在志學，便登講座，吐納問辯，辭清珠玉。雖宿望學僧，當世名士，皆慮挫詞窮，莫敢酬抗。
年至具戒，器鑒日深。性度機警，神氣清穆。初入廬山，幽棲七年，以求其志。常以入道之要，慧解為本。故鑽仰群經，斟酌雜論，萬里隨法，不憚疲苦。後與慧叡、慧嚴同遊長安，從什公受業。關中僧眾，咸謂神悟。後還都止青園寺。寺是晉恭思皇后褚氏所立，本種青處，因以為名。生既當時法匠，請以居焉，宋太祖文皇深加歎重。後太祖設會，帝親同眾御于地筵，下食良久，眾咸疑日晚，帝曰：始可中耳。生曰：白日麗天，天言始中，何得非中。遂取鉢便食，於是一眾從之，莫不歎其樞機得衷。王弘、范泰、顏延，並挹敬風猷，從之問道。
生既潛思日久，徹悟言外，迺喟然歎曰：夫象以盡意，得意則象忘；言以詮理，入理則言息。自經典東流，譯人重阻，多守滯文，鮮見圓義。若忘筌取魚，始可與言道矣。於是校閱真俗，研思因果。迺立善不受報，頓悟成佛。又著二諦論、佛性當有論、法身無色論、佛無淨土論、應有緣論等。籠罩舊說，妙有淵旨。而守文之徒，多生嫌嫉，與奪之聲，紛然競起。又六卷泥洹先至京師，生剖析經理，洞入幽微，迺說阿闡提人皆得成佛。于時大本未傳，孤明先發，獨見忤眾。於是舊學以為邪說，譏憤滋甚，遂顯大眾，擯而遣之。生於大眾中正容誓曰：若我所說反於經義者，請於現身即表厲疾；若與實相不相違背者，願捨壽之時，據師子座。言竟拂衣而遊。
初投吳之虎丘山，旬日之中，學徒數百。其年夏，雷震青園佛殿，龍昇于天，光影西壁，因改寺名號曰龍光。時人歎曰：龍既已去，生必行矣。俄而投迹廬山，銷影巖岫。山中僧眾咸共敬服。後涅槃大本至于南京，果稱闡提悉有佛性，與前所說合若符契。生既獲斯經，尋即講說，以宋元嘉十一年冬十一月庚子，於廬山精舍昇于法座。神色開朗，德音俊發，論議數番，窮理盡妙，觀聽之眾，莫不悟悅。法席將畢，忽見麈尾紛然而墜，端坐正容，隱几而卒。顏色不異，似若入定，道俗嗟駭，遠近悲泣。於是京邑諸僧內慚自疚，追而信服。其神鑒之至徵瑞如此。仍葬廬山之阜。
初生與叡公及嚴、觀同學齊名，故時人評曰：生、叡發天真，嚴、觀窪流得，慧義彭享進，寇淵于默塞。生及叡公獨標天真之目，故以秀出群士矣。初關中僧肇始注維摩，世咸翫味。生乃更發深旨，顯暢新異，及諸經義疏，世皆寶焉。王微以生比郭林宗，乃為之立傳，旌其遺德。時人以生推闡提得佛，此語有據。頓悟不受報等，時亦為憲章。宋太祖嘗述生頓悟義，沙門僧弼等皆設巨難，帝曰：若使逝者可興，豈為諸君所屈。
後龍光又有沙門寶林，初經長安受學，後祖述生公諸義，時人號曰遊玄生。著涅槃記及注異宗論、檄魔文等。林弟子法寶，亦學兼內外，著金剛後心論等，亦祖述生義焉。近代又有釋慧生者，亦止龍光寺。蔬食，善眾經，兼工草隸。時人以同寺相繼，號曰大小二生。
釋慧叡，冀州人，少出家，執節精峻。常遊方而學，經行蜀之西界，為人所抄掠。常使牧羊，有商客信敬者，見而異之，疑是沙門，請問經義，無不綜達，商人即以金贖之。既還襲染衣，篤學彌至。遊歷諸國，迺至南天竺界，音譯誥訓，殊方異義，無不必曉。後還憩廬山，俄又入關從什公諮稟。後適京師，止烏衣寺。講說眾經，皆思徹言表，理契環中。
宋大將軍彭城王義康請以為師，再三迺許。王請入第受戒，叡曰：禮聞來學，不聞往教。康大以為愧，迺入寺虔禮。祇奉戒法，後以貂裘奉叡，叡不著，常坐之，王密令左右求買，酬三十萬，叡曰：雖非所服，既大王所施，聊為從用耳。陳郡謝靈運篤好佛理，殊俗之音，多所達解。迺諮叡以經中諸字，并眾音異旨，於是著十四音訓敘。條列梵漢，昭然可了，使文字有據焉。叡以宋元嘉中卒，春秋八十有五矣。
釋慧嚴，姓范，豫州人。年十二為諸生，博曉詩書，十六出家，又精鍊佛理。迄甫立年，學洞群籍，風聲四遠，化洽殊邦。聞什公在關，復從受學，訪正音義，多所異聞。後還京師，止東安寺。宋高祖素所知重。高祖後伐長安，要與同行，嚴曰：檀越此行，雖伐罪弔民，貧道事外之人，不敢聞命。帝苦要之，遂行。
及文帝在位，情好尤密，每見弘讚問佛法。先是帝未甚崇信，至元嘉十二年，京尹蕭摹之上啟，請制起寺及鑄像。帝乃與侍中何尚之、吏部郎中羊玄保等議之，謂尚之曰：朕少來讀經不多，比日彌復無暇，三世因果未辯厝懷，而復不敢立異者，正以卿輩時秀，率所敬信故也。范泰、謝靈運常言六經典文，本在濟俗為治，必求靈性真奧，豈得不以佛經為指南耶。近見顏迎之推達性論、宗炳難白黑論，明佛汪汪，尤為名理並足，開獎人意。若使率土之濱，皆敦此化，則朕坐致太平，夫復何事。近蕭摹之請制，未全經通，即以相示，委卿增損。必有以遏戒浮淫，無傷弘獎者，迺當著令耳。尚之對曰：悠悠之徒，多不信法，以臣庸蔽，獨秉愚懃，懼以闕薄，貽點大教。今乃更荷褒拂，非所敢當。至如前代群英，則不負明詔矣。中朝已遠，難復盡知。度江以來，則王導、周顗、庾亮、王濛、謝尚、郄超、王坦、王恭、王謐、郭文、謝敷、戴逵、許詢及亡高祖兄弟、王元琳昆季、范汪、孫綽、張玄、殷顗，或宰輔之冠蓋，或人倫之羽儀，或置情天人之際，或抗迹煙霞之表。並稟志歸依，厝心崇信。其間比對，則蘭護開潛。淵遁崇邃，皆亞迹黃中，或不測人也。近世道俗，敷談便爾。若當備舉夷夏，爰逮漢魏，奇才異德，胡可勝言。慧遠法師嘗云：釋氏之化，無所不可。適道固自教源，濟俗亦為要務。竊尋此說，有契理奧。何者，若使家家持戒，則一國息刑。故佛澄適趙，二石減暴，靈塔放光，符健損虐。故神道助教，有自來矣。而蕭摹所啟，亦不謂全非。但傷蠧道俗者，本在無行僧尼，而情貌難分，祛取未易。金銅土木，雖縻費滋深，必福業所寄，復難得頓絕。臣比思為斟酌，進退難安，今日親奉德音，實亦深用夷泰。羊玄保進曰：此談蓋天人之際，豈臣所宜預。竊恐秦楚論強兵之術，孫吳盡吞併之計，將無取於此耶。帝曰：此非戰國之具，良如卿言。尚之曰：夫禮隱逸則戰士怠，貴仁德則兵氣衰。若以孫吳為志，苟在吞噬，亦無取堯舜之道，豈唯釋教而已耶帝悅曰：釋門有卿，亦猶孔氏之有季路，所謂惡言不入於耳。帝自是信心迺立，始致意佛經。及見嚴觀諸僧，輒論道義理。
時顏延之著離識觀及論檢，帝命嚴辯其同異，往復終日，帝笑曰：公等今日，無愧支許。嚴後著無生滅論及老子略注等。東海何承天以博物著名，乃問嚴佛國將用何曆，嚴云：天竺夏至之日，方中無影，所謂天中，於五行土德，色尚黃，數尚五，八寸為一尺，十兩當此土十二兩，建辰之月為歲首。及討覈分至，推校薄蝕，顧步光影，其法甚詳，宿度年紀，咸有條例，承天無所厝難。後婆利國人來，果同嚴說，帝勅任豫受焉。
大涅槃經初至宋土，文言致善，而品數疎簡，初學難以措懷。嚴迺共慧觀、謝靈運等依泥洹本加之品目。文有過質，頗亦治改，始有數本流行。嚴迺夢見一人，形狀極偉，厲聲謂嚴曰：涅槃尊經，何以輕加斟酌。嚴覺已惕然，迺更集僧，欲收前本。時識者咸云：此蓋欲誡厲後人耳，若必不應者，何容即時方夢。嚴以為然。頃之，又夢神人告曰：君以弘經之力，必當見佛也。嚴以宋元嘉二十年卒于東安寺，春秋八十有一矣。帝詔曰：嚴法師器識淵遠，學道之匠，奄爾遷神，痛悼于懷。可給錢五萬，布五十匹。
嚴弟子法智幼有神理，年二十四往江陵，值雅公講，便論議數番，雅厝通無地。雅顧眄四眾曰：小子斐然成章。智笑曰：迺變風變雅作矣。於是聲布楚郢，譽洽京吳。善成實及大小品。
釋慧觀，姓崔，清河人。十歲便以博見馳名，弱年出家，遊方受業，晚適廬山又諮稟慧遠。聞什公入關，乃自南徂北，訪覈異同，詳辯新舊，風神秀雅，思入玄微。時人稱之曰：通情則生、融上首，精難則觀、肇第一。迺著法華宗要序以簡什，什曰：善男子所論甚快，君小却當南遊江漢之間，善以弘通為務。
什亡後，迺南適荊州。州將司馬休之甚相敬重，於彼立高悝寺，使夫荊楚之民迴邪歸正者，十有其半。宋武南伐休之，至江陵與觀相遇，傾心待接，依然若舊。因勅與西中郎遊，即文帝也。俄而還京，止道場寺。觀既妙善佛理，探究老莊。又精通十誦，博採諸部，故求法問道者，日不空筵。元嘉初三月上已，車駕臨曲水讌會，命觀與朝士賦詩。觀即坐先獻，文旨清婉，事適當時。瑯瑘王僧達、廬江何尚之，並以清言致欵，結賞塵外。宋元嘉中卒，春秋七十有一。著辯宗論、論頓悟漸悟義及十喻序贊諸經序等，皆傳於世。
時道場寺又有僧馥者，本澧泉人。專精義學，注勝鬘經。又有法業，本長安人，善大小品及雜心。蔬食節己，故晉陵公主為起南林寺，後遂居焉。
釋慧義，姓梁，北地人，少出家。風格秀舉，志業強正。初遊學於彭、宋之間，備通經義。後出京師，迺說云，冀州有法稱道人，臨終語弟子普嚴云：嵩高靈神云，江東有劉將軍，應受天命，吾以三十二璧鎮金一鉼為信。遂徹宋王，宋王謂義曰：非常之瑞，亦須非常之人，然後致之。若非法師自行，恐無以獲也。義遂行。以晉義熙十三年七月往嵩高山，尋覓未得。便至心燒香行道，至七日夜，夢見一長鬚老公，拄杖將義往璧處指示云：是此石下。義明便周行山中，見一處炳然如夢所見，即於廟所石壇下，果得璧大小三十二枚，黃金一鉼。此瑞詳之宋史。義後還京師，宋武加接尤重，迄乎踐祚，禮遇彌深。
宋永初元年，車騎范泰立祇洹寺，以義德為物宗，固請經始。義以泰清信之至，因為指授儀則，時人以義方身子，泰比須達。故祇洹之稱，厥號存焉。後西域名僧多投止此寺，或傳譯經典，或訓授禪法。宋元嘉初，徐羨之、檀道濟等，專權朝政，泰有不平之色，嘗肆言罵之，羨等深憾。聞者皆憂泰在不測，泰亦慮及於禍，迺問義安身之術，義曰：忠順不失，以事其上，故上下能相親也，何慮之足憂。因勸泰以果竹園六十畝施寺，以為幽冥之祐，泰從之，終享其福。及泰薨，第三子晏謂義昔承厥父之險，說求園地，追以為憾，遂奪而不與。義秉泰遺疏，紛糺紜紜，彰於視聽，義迺移止烏衣，與慧叡同住。宋元嘉二十一年終於烏衣寺，春秋七十三矣。晏後少時而卒，晏弟曄後染孔熙先謀逆，厥宗同潰。
後祇洹寺又有釋僧叡，善三論，為宋文所重。
釋道淵，姓寇，不知何許人，出家止京師東安寺。少持律撿，長習義宗，眾經數論，靡不通達。而潛光隱德，世莫之知。後於東安寺開講，剖析玄微，洞盡幽賾，使終古積滯，渙然氷解。於是學徒改觀，翕然附德。後移止彭城寺。宋文帝以淵行為物軌，勅居寺住。後卒於所住，春秋七十有八。
淵弟子慧琳，本姓劉，秦郡人。善諸經及莊老，排諧好語笑，長於製作，故集有十卷。而為性傲誕，頗自矜伐。淵嘗詣傅亮，琳先在坐，及淵至，琳不為致禮，淵怒之彰色，亮遂罰琳杖二十。宋世祖雅重琳，引見常升獨榻，顏延之每以致譏，帝輒不悅。後著白黑論，乖於佛理。衡陽太守何承天，與琳比狎，雅相擊揚，著達性論，並拘滯一方，詆呵釋教。顏延之及宗炳撿駁二論各萬餘言。琳既自毀其法，被斥交州。世云淵公見麻星者，即其人也。
釋僧弼，本吳人。性度虛簡，儀止方直。少與龍光曇幹同遊長安，從什受學。愛日惜力，靖有深思，什加賞特深，使頒預參譯。後遊歷名邦，備瞻風化。時有請弼為寺主，弼曰：至道不弘，淳風日緬，自非定慧兼足，無以鎮立風猷。且當隨緣致益，何得獨善一寺。後南居楚郢，十有餘年。訓誘經戒，大化江表。河西王沮渠蒙遜遠挹風名，遣使通敬，嚫遺相續。後下都止彭城寺。文皇器重，每延講說。宋元嘉十九年卒，春秋七十有八。
釋慧靜，姓王，東阿人。少遊學伊洛之間，晚歷徐兗。容貌甚黑，而識悟清遠。時洛中有沙門道經，亦解邁當世，與靜齊名，而耳甚長大，故時人語曰：洛下大長耳，東阿黑如墨。有問無不酬，有酬無不塞。靜至性虛通，澄審有思力，每法輪一轉，輒負帙千人，海內學賓，無不必集。誦法華、小品，註維摩、思益，著涅槃略記、大品旨歸，及達命論，并諸法師誄。多流傳北土，不甚過江，宋元嘉中卒，春秋六十餘矣。
釋僧苞，京兆人，少在關受學什公。宋永初中遊北徐，入黃山精舍。復造靜定二師進業，仍於彼建三七普賢齋懺。至第七日，有白鵠飛來，集普賢座前，至中行香畢乃去。至二十一日將暮，又有黃衣四人，繞塔數匝，忽然不見。苞少有志節，加復祥感，故匪懈之情，因之彌厲。日誦萬餘言經，常禮數百拜佛。
後東下京師，正值祇洹寺發講，法徒雲聚，士庶駢席。苞既初至，人未有識者，迺乘驢往看。衣服垢弊，貌有風塵，堂內既迮，坐驢韀於戶外。高座出題適竟，苞始欲厝言，法師便問：客僧何名。答云：名苞。又問：盡何所。苞答曰：高座之人，亦可苞耳。迺致問數番，皆是先達思力所不逮，高座無以抗其辭，遂遜退而止。時王弘、范泰聞苞論議，歎其才思，請與交言，仍屈住祇洹寺，開講眾經，法化相續。陳郡謝靈運聞風而造焉，及見苞神氣，彌深歎伏，或問曰：謝公何如。苞曰：靈運才有餘，而識不足，抑不免其身矣。苞嘗於路行，見六劫被錄，苞為說法，勸念觀世音，群劫以臨危之際，念念懇切。俄而送吏飲酒洪醉，劫解枷得免焉。宋元嘉中卒。
時瓦官又有釋法和者，亦精通數論，致譽當時，為宋高祖所重，勅為僧主焉。
釋僧詮，姓張，遼西海陽人。少遊燕齊，遍學外典，弱冠方出家。復精鍊三藏，為北土學者之宗。後過江止京師，鋪筵大講，化洽江南。吳郡張恭請還吳講說，姑蘇之士，並慕德歸心。初止閑居寺，晚憩虎丘山。詮先於黃龍國造丈六金像，入吳又造人中金像，置于虎丘山之東寺。詮性好檀施，周贍貧乏，清確自守，居無兼幣。後平昌孟顗，於餘杭立方顯寺，請詮居之。率眾翹勤，禪禮無輟，看尋苦至，遂乃失明。而策厲彌精，講授不廢。吳國張暢、張敷，譙國戴顒、戴勃，並慕德結交，崇以師禮。
詮後暫遊臨安縣，投董功曹家，功曹者清信弟子也。詮投止少時，便遇疾甚篤，而常見所造之像，來在西壁，又見諸天童子皆來侍病。弟子法朗，夢見一臺，數人捧之，問何所去，答云迎詮法師，明旦果卒。縣令阮尚之，使葬白土山郭文舉之塚右，以擬梁鴻之附要離也。特進王裕及高士戴顒，至詮墓所，刻石立碑，唐思賢造文，張敷作誄。
釋曇鑒，姓趙，冀州人。少出家，事竺道祖為師。蔬食布衣，律行精苦，學究群經，兼善數論。聞什公在關，杖策從學，什常謂鑒為一聞持人。後遊方宣化，達自荊州，止江陵辛寺。年登耳順，勵行彌潔，常願生安養，瞻覲彌陀。後弟子僧濟，辭往上明，鑒云：汝去迺佳，恐不復相見。因委曲疏受付囑。至夜與諸耆老共敘無常，言甚切至，既夜各各還房，鑒獨留步廊下。至三更，沙彌僧願請還房，鑒曰：汝但眠，不須復來。至明旦，弟子慧嚴依常問訊，見合掌平坐，而口不言，迫就察之，實迺已卒。身體柔軟，香潔倍常，因申而殮焉。春秋七十。吳郡張辯作傳并贊，贊曰：披荔逞芬，握瑾表潔。渾渾法師，弗淄弗涅。暐曄初辰，條蔚暮節。神遊智往，豈伊實訣。
時江陵又有釋道海、北州釋慧龕、東州釋慧恭、淮南釋曇泓、東轅山釋道廣、弘農釋道光等，並願生安養，臨終祥瑞焉。
釋慧安，未詳是何人。蔬食精苦，學通經義，兼能善說，又以專戒見稱。誦經四十餘萬言。止廬山陵雲寺，學徒雲聚，千里從風。常捉一杖，云是西域僧所施。杖光色灼徹，亦頗有香氣。上有梵書，人莫能識。後入關詣羅什，捉杖自隨。什見杖驚曰：此杖迺在此間耶。因譯其字云：本生天竺娑羅林，南方喪亂草付興，後得羅什道教隆。安後以杖嚫外國僧波沙那，那齎還西域。安以宋元嘉中卒於山寺。
釋曇無成，姓馬，扶風人。家世避難，移居黃龍，年十三出家。履業清正，神悟絕倫，未及具戒，便精往復。聞什公在關，負笈從之。既至見什，什問：沙彌何能遠來。答曰：聞道而至。什大善之。於是經停務學，慧業愈深。姚興謂成曰：馬季長碩學高明，素驕當世，法師故當不爾。答曰：以道伏心，為除此過。興甚異之，供事殷厚。姚祚將亡，關中危擾，成迺憩於淮南中寺。涅槃、大品常更互講說，受業二百餘人。與顏延之、何尚之共論實相，往復彌晨。成迺著實相論，又著明漸論。宋元嘉中卒，春秋六十有四。
時中寺復有曇冏者，與成同學齊名，為宋臨川康王義慶所重。
釋僧含，不知何許人。幼而好學，篤志經史，及天文算術。長通佛義，數論兼明，尤善大涅槃，常講說不輟。元嘉七年，新興太守陶仲祖，立靈味寺。欽含風軌，請以居之。含勗眾清謹，三業無虧。後西遊歷陽，弘贊正法，江左道俗，響附如林。時任城彭丞著無三世論、含迺作神不滅論以抗之。使夫見聞之者，莫不將墜而更興矣。又著聖智圓鑒論、無生論、法身論、業報論，及法華宗論等，皆傳於世。
頃之，南遊九江，大闡經法。瑯瑘顏峻時為南中郎記室參軍，隨鎮潯陽，與含深相器重，造必終日。含嘗密謂峻曰：如令讖緯不虛者，京師尋有禍亂。真人應符，屬在殿下，檀越善以緘之。俄而元凶構逆，世祖龍飛，果如其言也。後平康無疾，忽告眾辭別。至乎明晨，奄然已化，時人謂之知命。
時又有釋道含者，亦學解有功，著釋異十論云。
釋僧徹，姓王，本太原晉陽人。少孤，兄弟二人寓居襄陽。徹年十六入廬山造遠公，遠見而異之，問曰：寧有出家意耶。對曰：遠塵離俗，固其本心。繩墨鎔鈞，更唯匠者。遠曰：君能入道，當得無畏法門。於是投簪委質，從遠受業。遍學眾經，尤精波若。又以問道之暇，亦厝懷篇牘。至若一賦一詠，輒落筆成章。嘗至山南攀松而嘯，於是清風遠集，眾鳥和鳴，超然有勝氣。退還諮遠：律制管絃，戒絕歌舞。一吟一嘯，可得為乎。遠曰：以散亂言之，皆為違法。由是迺止。
至年二十四，遠令講小品，時輩未之許，及登座，詞旨明析，聽者無以折其鋒。遠謂之曰：向者勍敵，並無遺力，汝城隍嚴固，攻者喪師。反軫能爾，良為未易。由是門人推服焉。遠亡後，南遊荊州，止江陵城內五層寺，晚移琵琶寺。彭城王義康、儀同蕭思話等，並從受戒法。筵請設齋，窮自下饌。宋元嘉二十九年卒，春秋七十。刺史南譙王劉義宣為造墳壙。
時荊州上明有釋僧莊者，亦善涅槃及數論，宋孝武初，被勅下都，稱疾不赴。
釋曇諦，姓康，其先康居人。漢靈帝時移附中國，獻帝末亂移止吳興。諦父肜，嘗為冀州別駕。母黃氏晝寢，夢見一僧呼黃為母，寄一麈尾，并鐵鏤書鎮二枚，眠覺見兩物具存，因而懷孕生諦。諦年五歲，母以麈尾等示之，諦曰：秦王所餉。母曰：汝置何處。答云：不憶。
至年十歲出家，學不從師，悟自天發。後隨父之樊鄧，遇見關中僧道人，忽喚名，曰：童子何以呼宿老名。諦曰：向者忽言阿上，是諦沙彌，為眾僧採菜，被野猪所傷，不覺失聲耳。經為弘覺法師弟子，為僧採菜，被野猪所傷。初不憶此，迺詣諦父，諦父具說本末，并示書鎮麈尾等，迺悟而泣曰：即先師弘覺法師也。師經為姚萇講法華，貧道為都講，姚萇餉師二物，今遂在此。追計弘覺捨命，正是寄物之日。復憶採菜之事，彌深悲仰。
諦後遊覽經籍，遇目斯記。晚入吳虎丘寺，講禮、易、春秋各七遍，法華、大品、維摩各十五遍。又善屬文翰，集有六卷，亦行於世。性愛林泉，後還吳興，入故章崐崙山，閑居澗飲二十餘載。以宋元嘉末卒於山舍，春秋六十餘。
釋僧導，京兆人。十歲出家，從師受業，師以觀世音經授之，讀竟諮師，此經有幾卷。師欲試之，迺言止有此耳，導曰：初云爾時無盡意，故知爾前已應有事。師大悅之，授以法華一部。於是晝夜看尋，粗解文義。貧無油燭，常採薪自照。
至年十八，博讀轉多。氣幹雄勇，神機秀發，形止方雅，舉動無忤。僧叡見而奇之，問曰：君於佛法且欲何願。導曰：且願為法師作都講。叡曰：君方當為萬人法主，豈肯對揚小師乎。迄受具戒，識洽愈深，禪律經論，達自心抱。姚興欽其德業，友而愛焉。入寺相造，迺同輦還宮，及什公譯出經論，並參議詳定。導既素有風神，又值關中盛集，於是謀猷眾典，博採真俗，迺著成實、三論義疏，及空有二諦論等。
後宋高祖西伐長安，擒獲偽主，蕩清關內，既素籍導名，迺要與相見，謂導曰：相望久矣，何其流滯殊俗。答云：明公盪一九有，鳴鑾河洛。此時相見，不亦善乎。高祖旋斾東歸，留子桂陽公義真鎮關中，臨別謂導曰：兒年小留鎮，願法師時能顧懷。義真後為西虜勃勃赫連所逼，出自關南。中途擾敗，醜虜乘凶追騎將及，導率弟子數百人遏於中路，謂追騎曰：劉公以此子見託，貧道今當以死送之，會不可得，不煩相追。群寇駭其神氣，遂迴鋒而反。義真走竄于草，會其中兵段宏，卒以獲免，蓋由導之力也。高祖感之，因令子姪內外師焉。後立寺於壽春，即東山寺也。常講說經論，受業千有餘人。會虜俄滅佛法，沙門避難投之者數百，悉給衣食。其有死於虜者，皆設會行香，為之流涕哀慟。
至孝武帝升位，遣使徵請，導翻然應詔，止于京師中興寺，鑾輿降蹕，躬出候迎。導以孝建之初，三綱更始，感事懷惜，悲不自勝。帝亦哽咽良久，即勅於瓦官寺開講維摩，帝親臨幸，公卿必集。導登高座曰：昔王宮託生，雙樹現滅。自爾以來，歲逾千載，淳源永謝，澆風不追。給苑丘墟，鹿園蕪穢。九十五種，以趣下為升高，三界群生，以火宅為淨國。豈知上聖流涕，大士栖惶者哉。因潛然泫淚，四眾為之改容。又謂帝曰：護法弘道，莫先帝王。陛下若能運四等心，矜危勸善，則此沙石瓦礫，便為自在天宮。帝稱善久之，坐者咸悅。後辭還壽春，卒於石磵，春秋九十有六。
時有沙門僧因，亦當世名匠，與導相次。或問因云：法師與導公孰愈。答云：吾與僧導同師什公，准之孔門，則導公入室，吾可升堂。導有弟子僧威、僧音等，並善成實。
釋道汪，姓潘，長樂人。幼隨叔在京，年十三投廬山遠公出家。研綜經律，雅善涅槃，蔬食數十餘年。嘗行梁州，道為羌賊所圍，垂失衣鉢，汪與弟子數人，誓心共念觀世音。有頃，覺如雲務者覆汪等身。群盜推索不見，於是獲免。後聞河間玄高法師，禪慧深廣，欲往從之。中路值吐谷渾之難，遂不果行，於是旋于成都。
徵士費文淵初從受業，乃立寺於州城西北，名曰祇洹。化行巴蜀，譽洽朝野。梁州刺史申坦與汪有舊，坦後致故，汪將往省之，仍欲停彼。費文淵乃上書刺史張悅曰：道汪法師，識行清白，風霜彌峻，卓爾不群，確焉難拔。近聞梁州遣迎，承教旨許去，闔境之論，僉曰非宜。鄙州邊荒，僧尼出萬，禪戒所資，一焉是賴。豈可水失其珠，山亡其玉。願鑒九俗之誠，令四輩有憑也。悅即敦留，遂不果行。悅還都，具向宋孝武述汪德行，帝即勅令，迎接為中興寺主。汪迺因悅固辭以疾，遂獲免。於是謝病下帷，絕窺人世。
後劉思考臨州，大設法祀，請汪講說，迺應請。或問法師常誓守靖，何以虧節，答曰：劉公篤信，方欲大法憑之，何辭小勞耶。先是峽中人，每於石岸之側，見神光夜發。思考以大明之中，請汪於光處起寺。即崖鐫像，因險立室，行途瞻仰，咸發淨心。後王景茂請居武擔寺為僧主，勗眾清謹，白黑歸依。以宋泰始元年卒於所住，顧命令闍維之。劉思考為起塔於武擔寺門之右。景和元年，蕭慧開西鎮成都，承汪高譽，思共講道。行至中途，聞汪已逝，迺歎曰：惜也，吾不及其人。文舉之追康成，曾何足道。其為時賢所惜如此。
時蜀江陽寺釋普明、長樂寺釋道誾，並戒德高。明蔬食誦經，苦節通感。誾學兼內外，尤善談吐，吳國張裕請為戒師云。
釋慧靜，姓邵，吳興餘杭人。居貧履操，厲行精苦，風姿秀整，容止可觀。始遊學廬山，晚還上都進業。解兼內外，偏善涅槃。初止治城寺，顏延之、何尚之並欽慕風德，顏延之每歎曰：荊山之玉，唯靜是焉。及子竣出鎮東州，携與同行，因棲于天柱山寺。及大明之中，又遷居剡之法華臺。後憩東仰山，處處般遊，並以弘法為務。年過知命，志節彌堅。宋太始中卒，春秋五十有八。所著文翰，集為十卷。
釋法愍，北人。弱年慕道，篤志經籍。十八出家，便遊踐州國，觀風味道。波若、數論，及諸經律，皆所遊刃。後憩江夏郡五層寺，時沙門僧昌，於江陵城內立塔。刺史謝晦欲壞之，愍聞故往諫晦，晦意不止，愍於是隱迹於長沙麓山，終身不出。晦迺率儀至寺，厚賜酒肉，嚴鼓振威，斬斫形像。俄而雲霧暗天，風塵四起，晦驚懼而走，後以叛逆誅滅。隊人丁法成、史僧雙見身癩病，餘多犯法而死。愍迺著顯驗論，以明因果，并注大道地經。後卒於山中，春秋八十有三，弟子僧道立碑頌德。
時始興郡靈化寺有比丘僧宗，亦博涉經論。著法性、覺性二論云。
釋道亮，不知何許人，住京師北多寶寺。神悟超絕，容止可觀，而性剛忤物，遂顯於眾。元嘉之末，被徙南越，時人或譏其不能保身，亮曰：業理所之，特非人事。於是命侶宵征，南適廣州。弟子智林等十二人隨之。停南六載，講說導眾，化陶嶺外。至大明中，還止京兆，盛開法席。著成實論義疏八卷。宋太始中卒，春秋六十有九。
時多寶寺復有靜林、慧隆。林善大涅槃經，為宋孝武所器敬。隆亦善眾經及數論，又苦節通靈。隆患心氣積時，夜有非人送湯，云秣陵令所送。授器已，奄然不見，隆取一服，所苦即瘳。
釋梵敏，姓李，河東人。少遊學關壟，長歷彭泗，內外經書，皆闇遊心曲。晚憩丹陽，頻建講說。謝莊、張永、劉虬、呂道慧皆承風欣悅，雅相歎重。數講法華、成實，又序要義百科，略標綱網，故文止一卷。屬辭省詣，見重當時。後卒於丹陽，春秋七十餘矣。
時又有釋僧籥者，本上黨人，善涅槃經，為張暢所重。
釋道溫，姓皇甫，安定朝那人，高士謐之後也。少好琴書，事親以孝聞。年十六入廬山，依遠公受學。後遊長安，復師童壽。元嘉中還止襄陽檀溪寺。善大乘經，兼明數論，樊鄧學徒並師之。時吳國張邵鎮襄陽，子敷隨之，敷聽溫講還，邵問溫何如，敷曰：義解足以析微，道心未易可測。邵躬往候之，方挹其神俊。後從容謂曰：法師儻能還俗，當以別駕相處。溫曰：檀越迺以桎梏誘人。即日辭往江陵，邵追之不及，歎恨。
孝建初被勅下都，止中興寺。大明中，勅為都邑僧主。路昭皇太后大明四年十月八日，造普賢像成，於中興禪房設齋，所請凡二百僧，列名同集，人數已定。于時寺既新構，嚴衛甚肅。忽有一僧晚來就座，風容都雅，舉堂囑目。與齋主共語百餘許言，忽不復見。檢問防門，咸言不見出入，眾迺悟其神人。溫時既為僧主，迺列言秣陵白：皇太后叡鑒沖明，聖符幽洽，滌思淨場，研衿至境。固以聲藻宸內，事虛梵表。迺創思鎔斵，栖寫神華。摸造普賢，來儀盛像。寶傾宙珍，妙盡天飾。所設齋講，訖今月八日。嚫會有限，名簿素定。引次就席，數無盈減。轉經明半，景及昆吾。忽覩異僧，預于座內。容止端嚴，氣貌秀發。舉眾驚嗟，莫有識者。齋主問曰：上人何名。答曰：名慧明。住何寺。答云：來自天安。言對之間，倏然不見。闔席悚愧，遍筵肅慮。以為明祥所賁，幽應攸闡。紫山可覿，華臺不遠。蓋聞至誠所感，還景移緯。澄心所殉，發石開泉。況帝德涵運，皇功懋洽。仁洞乾遐，理暢冥外。故上王盛士，剋表大明之朝，勸發妙身，躬見龍飛之室。適若因陛下慧燭海隅，明華日月，故以慧明為人名。繼天興祚，式垂無疆，故以天安為寺稱。神基彌遠，道政方凝。九服咸太，萬寓齊悅。謹列言屬縣，以顯天休。縣即言郡。時京兆尹孔靈符以事表聞，詔仍改禪房為天安寺，以旍瑞焉。溫後累當講任。稟味之賓，填委相屬，精勤導物，數感神異。帝悅之，賜錢五十萬。時人為之語曰：帝主傾財，溫公率則。上天懷感，神靈降德。宋太始初卒，春秋六十有九。
時中興寺復有僧慶、慧定、僧嵩，並以義學顯譽。慶善三論，為時學所宗。定善涅槃及毘曇，亦數當元匠。嵩亦兼明數論，末年僻執，謂佛不應常住。臨終之日，舌本先爛焉。
釋曇斌，姓蘇，南陽人。十歲出家，事道禕為師。始住江陵新寺，聽經論，學禪道，覃思深至，而情未盡達。夜夢神人謂斌曰：汝所疑義，遊方自決。於是振錫挾衣，殊邦問道。初下京師，仍往吳郡。值僧業講十誦，飡聽少時，悟解深入。後還都從靜林法師，諮受涅槃。又就吳興小山法珍，研訪泥洹、勝鬘。晚從南林法業，受華嚴、雜心。既遍歷眾師，備聞異釋，迺潛思積時，以窮其妙。融冶百家，陶貫諸部。於是還止樊鄧，開筵講說，四遠名賓，負皆至。
及孝建之初。勅王玄謨資發出京。初止新安寺，講小品、十地，并申頓悟漸悟之旨。時心競之徒，苦相讎校，斌既辭愜理詣，終莫能屈。陳郡袁粲令望當時，而嘉斌行解，嘗令中書舍人巢尚介意欲試之，斌不為屈，粲迺躬自往候。粲每勸斌數覲天子，斌曰：貧道方外之人，豈宜與天子同趣。粲益以高之，後請為母師。宋建平王景素亦諮其戒範。宋元徽中，卒於莊嚴寺，春秋六十有七。
時莊嚴復有曇濟、曇宗，並以學業才力見重一時。濟述七宗論，宗著經目及數林。
釋慧亮，姓姜，先名顯亮，為東阿靖公弟子。少有清譽，時人呼靖為大師，亮為小師。雖年望未逮，而風軌繼之。後立寺於臨淄，講法華、大小品、十地等，學徒雲聚，千里命駕。後過江止何園寺，顏延張緒眷德留連，每歎曰：安汰吐珠玉於前，斌亮振金聲於後，清言妙緒，將絕復興。太始之初，莊嚴寺大集，簡閱義士上首千人，勅亮與斌遞為法主，當時宗匠無與競焉。宋元徽中卒，春秋六十三矣。著玄通論，今行於世。
釋僧鏡，姓焦，本隴西人，遷居吳地。至孝過人，輕財好施。家貧母亡，太守賜錢五千，苦辭不受。迺身自負土，種植松栢，廬于墓所，泣血三年。服畢出家，住吳縣華山。後入關隴，尋師受法，累載方還。停止京師，大闡經論，司空東海徐湛之，重其風素，請為一門之師。
後東反姑蘇，復專當法匠。臺寺沙門道流，請停歲許。又東適上虞徐山，學徒隨往百有餘人。化洽三吳，聲馳上國。陳郡謝靈運，以德音致欵。宋世祖藉其風素，勅出京師，止定林下寺。頻建法聚，德眾雲集。著法華、維摩、泥洹義疏，并毘曇玄論。區別義類，有條貫焉。宋元徽中卒，春秋六十有七。
上虞徐山，先有曇隆道人。少善席上，晚忽苦節過人，亦為謝靈運所重，常共遊嶀嵊。亡後，運迺誄焉。
釋僧瑾，姓朱，沛國人。隱士建之第四子。少善莊、老及詩、禮。後行至廣陵，見曇因法師，遂稽首一面，伏膺為道。遊學內典，博涉三藏。後至京師值龍光道生，復依憑受業，初憩治城寺。宋孝武勅為湘東王師，苦辭以疾，遂不獲免。王從請五戒，甚加優禮。先是智斌沙門，初代曇岳為僧正，斌亦德為物宗，善三論及維摩、思益、毛詩、莊、老等。後義嘉構釁，時人讒斌云為義嘉行道，遂被擯交州。時湘東踐祚，是為明帝。仍勅瑾使為天下僧主，給法伎一部。親信二十人，月給錢三萬，冬夏四時賜，并車輿吏力。凡諸外鎮，皆勅與瑾辭，四方獻奉，並問僧正得未，其見重如此。瑾性不蓄金，皆充福業，起靈根、靈基二寺，以為禪慧栖止。
及明帝末年，頗多忌諱，故涅槃滅度之翻，於此暫息。凡諸死亡凶禍衰白等語，皆不得以對，因之犯忤而致戮者，十有七八。瑾每以匡諫，恩禮遂薄。時汝南周顒入侍帷幄，瑾嘗謂顒曰：陛下比日所行，殊非人君舉動。俗事諷諫，無所復益，妙理深談，彌為奢緩。唯三世苦報，最切近情。檀越儻因機候，正當陳此而已。帝後風疾，數加針灸，痛惱無聊，輒召顒及殷洪等，說鬼神雜事，以散胸懷。顒迺習讀法句、賢愚二經，每見談說，輒為言先。帝往往驚曰：報應真當如此，亦寧可不畏。因此犯忤之徒，屢被全宥。蓋瑾之所因，為得人也。瑾以宋元徽中卒，春秋七十有九。
復有沙門曇度，續為僧主。度本瑯瑘人，善三藏及春秋、莊、老、易，宋世祖、太宗並加欽賞。及少帝乖禮，度亦行藏得所，舉動無忤。止于新安寺。同寺又有釋玄運者，亦精通大小乘，張永、張融並升堂問道。
釋道猛，本西涼州人。少而遊歷燕趙，備矚風化。後停止壽春，力精勤學。三藏九部，大小數論，皆思入淵微，無不鏡徹。而成實一部，最為獨步。於是大化江西，學人成列。至元嘉二十六年，東遊京師，止于東安寺，復續開講席。
宋太宗為湘東王時，深相崇薦，及登祚倍加禮接，賜錢三十萬，以供資待。太始之初，帝創寺于建陽門外，勅猛為綱領。帝曰：夫人能弘道，道藉人弘。今得法師，非直道益蒼生，亦有光於世望，可目寺為興皇。由是成號。及創造功畢，勅猛於寺開講成實。序題之日，帝親臨幸，公卿皆集，四遠學賓，負帙齊至。猛神韻無忤，吐納詳審，帝稱善久之，因有詔曰：猛法師風道多濟，朕素賓友。可月給錢三萬，令吏四人，白簿吏二十人，車及步輿各一乘。乘輿至客省。猛隨有所獲，皆賑施貧乏，營造寺廟。以宋元徽三年卒于東安寺，春秋六十有五。
後有道堅、慧鸞、慧敷、僧訓、導明，並止興皇寺。義學之譽，抑亦次焉。
釋超進，本姓顓頊氏，長安人。篤志精勤，幼而敦學，大小諸經，並加綜採。神性和敏，戒行嚴潔。故年在未立，而振譽關中。及西虜勃勃赫連寇陷長安，人情危擾，法事罷廢。進避地東下，止于京師，更精尋文旨，開暢講說。頃之進適姑蘇，復弘佛法。時平昌孟顗，守在會稽，藉甚風猷，迺遣使迎接，安置山陰靈嘉寺。於是停止浙東，講論相續。邑野僧尼，及清信男女，並結菩薩因緣，伏膺戒範。
至宋太始中，被徵出都，講大法鼓經。俄而旋于會稽，還紹法化。以大涅槃是窮理之教，每留思踟蹰，累加講說。凡結齋會者，無不必請，若值他許，則為移日。後年衰脚疾，不堪外赴，並送食于房，以希冥益。進為性篤好經典，看尋苦至。及年老失明，猶使弟子唱涅槃經，旬中一遍，其耽好若此。以宋元徽中卒，春秋九十有四。
時有曇機法師，本姓趙氏，亦長安人。值關中寇亂，避地東下，遊觀山水，至于稽邑。善法華、毘曇。時世宗奉，與進相次。郡守瑯瑘王琨請居邑西嘉祥寺，寺本琨祖薈所創也。時又有釋道憑者，亦是當世法匠。而執性剛忤，論者少之。
釋法珍，姓楊，河東人。少而好學，尋問萬里。宋景平中，來遊兗豫。貫極眾經，傍通異部。後聽東阿靜公講，眾屢請覆述，靜歎曰：吾不及也。元嘉中過江。吳興沈演之特深器重，請還吳興武康小山寺，首尾十有九年。自非祈請法事，未嘗出門。居于武康，每歲開講，三吳學者負笈盈衢。乃著涅槃、法華、大品、勝鬘等義疏。大明六年勅吳興郡致禮上京，與道猷同止新安寺。使頓漸二悟，義各有宗，至便就講，鑾輿降蹕，百辟陪筵。珍年雖栖暮，而蔬苦弗改。戒節清白，道俗歸焉。宋元徽中卒，春秋七十有六。
時宋熙有曇瑤者，善淨名、十住及莊、老，又工草隷，為宋建平宣簡王宏所重也。
釋道猷，吳人。初為生公弟子，隨師之廬山，師亡後隱臨川郡山，乃見新出勝鬘經，披卷而歎曰：先師昔義，闇與經同。但歲不待人，經集義後，良可悲哉。因注勝鬘以翌宣遺訓，凡有五卷，文頻不行。宋文問慧觀：頓悟之義，誰復習之。答云：生公弟子道猷。即勅臨川郡發遣出京。既至，即延入宮內，大集義僧，令猷申述頓悟。時競辯之徒，關責互起。猷既積思參玄，又宗源有本，乘機挫銳，往必摧鋒，帝乃撫机稱快。及孝武升位，尤相歎重，乃勅住新安，為鎮寺法主。帝每稱曰：生公孤情絕照，猷公直轡獨上，可謂克明師匠，無忝徽音。宋元徽中卒，春秋七十有一。
後有豫州沙門道慈，善維摩、法華。祖述猷義，刪其所注勝鬘以為兩卷，今行於世。時比多寶慧整、長樂覺世，並齊名比德。整特精三論，為學者所宗。世善於大品及涅槃經，立不空假名義。
釋慧通，姓劉，沛國人。少而神情爽發，俊氣虛玄，止于治城寺。每麈尾一振，輒軒蓋盈衢。東海徐湛之、陳郡袁粲敬以師友之禮。孝武皇帝厚加寵秩，勅與海陵、小建平二王為友。袁粲著蘧顏論示通，通難詰往反，著文于世。又製大品、勝鬘、雜心、毘曇等義疏，并駮夷夏論、顯證論、法性論及爻象記等，皆傳於世。宋昇明中卒，春秋六十三矣。
釋僧淵，本姓趙，頴川人，魏司空儼之後也。少好讀書。進戒之後，專攻佛義。初遊徐邦，止白塔寺，從僧嵩受成實論、毘曇。學未三年，功踰十載，慧解之聲，馳於遐邇。淵風姿宏偉，腰帶十圍，神氣清遠，含吐灑落。隱士劉因之，捨所住山，給為精舍。曇度、慧記、道登並從淵受業。慧記兼通數論，道登善涅槃、法華。並為魏主元宏所重，馳名魏國。淵以偽太和五年卒，春秋六十有八，即齊建元三年也。
釋曇度，本姓蔡，江陵人。少而敬慎威儀，素以戒範致稱。神情敏悟，鑒徹過人。後遊學京師，備貫眾典，涅槃、法華、維摩、大品，並探索微隱，思發言外。因以脚疾西遊，乃造徐州，從僧淵法師更受成實論，遂精通此部，獨步當時。魏主元宏聞風餐挹，遣使徵請。既達平城，大開講席，宏致敬下筵，親管理味。於是停止魏都，法化相續，學徒自遠而至，千有餘人。以偽太和十三年卒於魏國，即齊永明六年也。撰成實論大義疏八卷，盛傳北土。
釋道慧，姓王，餘姚人，寓居建鄴。十一出家，為僧遠弟子。止靈曜寺。至年十四，讀廬山慧遠集，迺慨然歎息，恨有生之晚。遂與友人智順沂流千里，觀遠遺迹，於是憩廬山西寺。涉歷三年，更還京邑。時王或辯三相義，大聚學僧。慧時年十七，便發問數番，言語玄微，詮牒有次，眾咸奇之。
後受業於猛、斌二法師。猛嘗講成實，張融構難重疊，猛稱疾不堪多領，乃命慧令答之。融以慧年少，頗協輕心，慧乘機挫銳，言必詣理，酬酢往還，綽有餘裕。善大乘，明數論，講說相續，學徒甚盛。區別義類，始為章段焉。褚澄、謝超宗名重當時，並見推禮。慧以母年老，欲存資奉，迺移憩莊嚴寺，母憐其志，復出家為道，捨宅為福。建遠精舍。慧以齊建元三年卒，春秋三十有一。臨終呼取麈尾授友人智順，順慟曰：如此之人，年不至四十，惜矣。因以麈尾內棺中而斂焉。葬於鍾山之陽。陳郡謝超宗為造碑文。
時莊嚴復有玄趣、僧達，並以學解見稱。趣博通眾經，並精內外，而尤善席上，風軌可欣。達少而頭白，時人號曰白頭達。亦博解眾典，尤精往復。而性剛忤物，被擯長沙。
釋僧鍾，姓孫，魯郡人。十六出家，居貧履道。嘗至壽春，導公見而奇之。譙郡王鄴重其志操，供以四事。後請講百論，導往聽之，迺謂人曰：後生可畏，真不虛矣。鍾妙善成實、三論、涅槃、十地等。後南遊京邑，止于中興寺。永明初，魏使李道固來聘，會于寺內。帝以鍾有德聲，勅令酬對，往復移時，言無失厝。日影小晚，鍾不食，固曰：何以不食。鍾曰：古佛道法，過中不飡。固曰：何為聲聞耶。鍾曰：應以聲聞得度者，故現聲聞。時人以為名答。爾後盤桓講說，稟聽成群。齊文惠太子、竟陵文宣王數請南面。齊永明七年卒，春秋六十。
時與鍾齊名比德者，曇纖、曇遷、僧表、僧最、敏達、僧寶等，並各善經論，悉為文宣所敬，迭興講席矣。
釋道盛，姓朱，沛國人。幼而出家務學，善涅槃、維摩，兼通周易。始住湘州，宋明承風，勅令下京，止彭城寺。謝超宗一遇，遂敬以師禮。迺著述交論及生死本無源論等。後憩天保寺，齊高帝勅代曇度為僧主。丹陽尹沈文季素奉黃老，排嫉能仁。迺建義符僧局，責僧屬籍，欲沙簡僧尼。由盛綱領有功，事得寧寢。後文季故於天保設會，令陸修靜與盛論議。盛既理有所長，又詞氣俊發，嘲謔往還，言無暫擾。靜意不獲申，恧焉而退。盛以齊永明中卒，春秋六十餘矣。
釋弘充，涼州人。少有志力，通莊老，解經律。大明末過江。初止多寶寺。善能問難，先達多為所屈。後自開法筵，鋒鏑互起。充既思入玄微，口辯天逸，通疑釋滯，無所間然，每講法華、十地，聽者盈堂，宋太宰江夏文獻王義恭雅重之。明帝踐祚，起湘宮寺，請充為綱領，於是移居焉。
于時湘宮又有法鮮比丘，亦聰哲有思力，與充齊名。充以齊永明中卒，春秋七十有二。注文殊問菩提經及注首楞嚴經。
釋智林，高昌人，初出家為亮公弟子。幼而崇理好學，負袠長安，振錫江豫，博採群典，特善雜心。及亮公被擯，弟子十二人皆隨之嶺外。林迺憩踵番禺，化清海曲。
至宋明之初，勅在所資給，發遣下京，止靈基寺。講說相續，稟服成群，申明二諦義，有三宗不同。時汝南周顒又作三宗論，既與林意相符，深所欣遲，迺致書於顒曰：近聞檀越敘二諦之新意，陳三宗之取捨，聲殊恒律，雖進物不速。如貧道鄙懷，謂天下之理，唯此為得焉，不如此非理也。是以相勸，速著紙筆。比見往來者，聞作論已成。隨憙充遍，特非常重。又承檀越，恐立異常時，干犯學眾。製論雖成，定不必出，聞之懼然不覺興臥。此義旨趣，似非初開，妙音中絕，六十七載，理高常韻，莫有能傳。貧道年二十時，便忝得此義，常謂藉此微悟，可以得道，竊每歡喜，無與共之。年少見長安耆老，多云關中高勝，迺舊有此義。當法集盛時，能深得斯趣者，本無多人。既犯越常情，後進聽受，便自甚寡。傳過江東，略無其人。貧道捉麈尾以來，四十餘年。東西講說，謬重一時，其餘義統，頗見宗錄，唯有此途，白黑無一人得者。貧道積年，迺為之發病。既痾衰末命，加復旦夕西旋，顧惟此道從今永絕不言。檀越機發無緒，獨創方外，非意此音，猥來入耳。且欣且慰，實無以況。建明斯義，使法燈有終，始是真實行道，第一功德。雖復國城妻子，施佛及僧，其為福利，無以相過。既幸以詮述想，便宜廣宣，使賞音者見也。論明法理，當仁不讓，豈得顧惜眾心，以夭奇趣耶。若此論已成，遂復中寢，恐檀越方來，或以此為巨障。往言懇然非戲論矣。想便寫一本，為惠貧道，齎以還西，使處處弘通也。比小可牽，故入山取敘，深企付之。顒因出論焉。故三宗之旨，傳述至今。
林形長八尺，天姿瓌雅，登座震吼，談吐若流。後辭還高昌。齊永明五年卒，春秋七十有九。著二諦論及毘曇雜心記，并注十二門論、中論等。
釋法瑗，姓辛，隴西人，辛毘之後。長兄源明，仕偽魏為大尚書。第二兄法愛，亦為沙門。解經論兼數術，為芮芮國師，俸以三千戶。瑗幼而闊達，倜儻殊群，路見貧寒，輒脫衣為惠。初出家，事梁州沙門竺慧開，開懿德通神，時人謂得初果。開謂瑗曰：汝情悟若此，必能綱總末化，宜競力博聞，無得獨善。於是辭開遊學，經涉燕趙，去來鄴洛。值胡寇縱橫，關隴鼎沸，瑗冐險履危，學業無怠。
元嘉十五年還梁州，因進成都，後東適建鄴，依道場慧觀為師。篤志大乘，傍尋數論。外典墳素，頗亦披覽。後入廬山守靜味禪，澄思五門，遊心三觀。頃之，刺史庾登之請出山講說。後文帝訪覓述生公頓悟義者，迺勅下都，使頓悟之旨，重申宋代。何尚之聞而歎曰：常謂生公歿後，微言永絕。今日復聞象外之談，可謂天未喪斯文也。帝勅為南平穆王鑠五戒師。及孝武即位，勅為西陽王子尚友。辭疾不堪，久之獲免。因廬于方山，注勝鬘及微密持經。論議之隙，時談孝經、喪服。後天保改構，請瑗居之，因辭山出邑，綱維寺網。刺史王景文往侯，正值講喪服，問論數番，稱善而退。及明帝造湘宮新成，大開講肆，妙選英僧，勅請瑗充當法主。帝乃降蹕法筵，公卿會座，一時之盛，觀者榮之。後齊文惠又請居靈根，因移彼寺。太尉王儉，門無雜交，唯待瑗若師，書語盡敬。以齊永明七年卒，春秋八十一矣。
時靈根寺又有法常、智興，並博通經論，數當講說。常迺尤能劇談，為時匠所憚。而性甚剛梗，不偶人俗。
釋玄暢。姓趙，河西金城人。少時家門為胡虜所滅，禍將及暢，虜帥見暢而止之曰：此兒目光外射，非凡童也。遂獲免，仍往涼州出家。本名慧智，後遇玄高，事為弟子，高每奇之，事必共議，因改名玄暢，以表付囑之旨。其後虐虜剪滅佛法，害諸沙門，唯暢得走。以元嘉二十二年閏五月十七日發自平城，路由岱郡上谷，東跨太行，路經幽冀南轉，將至孟津。唯手把一束楊枝，一扼葱葉。虜騎追逐，將欲及之，乃以楊枝擊沙，沙起天闇，人馬不能得前。有頃沙息，騎已復至，於是投身河中，唯以葱葉內鼻孔中通氣度水，以八月一日達于揚州。
洞曉經律，深入禪要，占記吉凶，靡不誠驗。墳典子氏，多所該涉。至於世伎雜能，罕不必備。初華嚴大部，文旨浩博，終古以來，未有宣釋。暢乃竭思研尋，提章比句。傳講迄今，暢其始也。又善於三論，為學者之宗。宋文帝深加歎重，請為太子師，再三固讓，弟子謂之曰：法師之欲弘道濟物，廣宣名教。今帝主虛己相延，皇儲蓄禮思敬，若道揚聖君，則四海歸德。今矯然高讓，將非聲聞耶。暢曰：此可與智者說，難與俗人言也。及太初事故，方知先覺。自爾遷憩荊州，止長沙寺。時沙門功德直出念佛三昧經等，暢刊正文字，辭旨婉切。又舒手出香，掌中流水，莫之測也。
迄宋之季年，乃飛舟遠舉，西適成都。初止大石寺，乃手畫作金剛密迹等十六神像。至昇明三年，又遊西界，觀矚岷嶺，乃於岷山郡北部廣陽縣界，見齊后山，遂有終焉之志。仍倚巖傍谷，結草為菴。弟子法期見神人乘馬，著青單衣，繞山一匝，還示造塔之處。以齊建元元年四月二十三日建剎立寺，名曰齊興。正是齊太祖受錫命之辰，天時人事，萬里懸合。時傅琰西鎮成都，欽暢風軌，待以師敬。暢立寺之後，乃致書於琰曰：貧道栖荊累稔，年衰疹積，厭毒人諠。所以遠託岷界，卜居斯阜。在廣陽之東，去城千步。逶迤長亘，連疊嶺關四㵎，亘列五峯，抱郭懷邑，迴望三方，負巒背岳，遠矚九流，以去年四月二十三日創功覆簣。前冬至此，訪承爾日，正是陛下龍飛之辰。蓋聞道配太極者嘉瑞自顯，德同二儀者神應必彰，所以河洛昞有周之兆，靈石表大晉之徵。伏謂茲山之符驗，豈非齊帝之靈應耶。檀越奉國情深，至使運屬時徵，不能忘心，豈能遺事。輒疏山贊一篇，以露愚抱。贊曰峨峨齊山，誕自幽冥。潛瑞幾昔，帝號仍明。岑載聖宇，兆祚休名。巒根雲坦，峯岳霞平。規巖擬剎，度嶺締經。創工之日，龍飛紫庭。道侔二儀，四海均清。終天之祚，岳德表靈。琰即具以表聞，勅蠲百戶以充俸給。
齊驃騎豫章王嶷作鎮荊、峽遣使徵請。河南吐谷渾主，遙心敬慕，乃馳騎數百，迎於齊山。值已東赴，遂不相及。至齊武升位，司徒文宣王啟自江陵，旋于京師。文惠太子又遣徵迎，既勅令重疊，辭不獲免。於是泛舟東下，中途動疾，帶患至京，傾眾阻望，止住靈根，少時而卒。春秋六十有九。是歲齊永明二年十一月十六日，即窆于鍾阜獨龍山前。臨川獻王立碑，汝南周顒製文。
釋僧遠，姓皇，勃海重合人。其先北地皇甫氏，避難海隅，故去甫存皇焉。遠幼而樂道，年十六欲出家。父母不許。因蔬食懺誦，曉夜不輟，年十八方獲入道。時有沙門道慧，高才秀德，聲蓋海岱，遠從受學，通明數論，貫大小乘。宋大明中度江，住彭城寺。昇明中，於小丹陽牛落山立精舍，名曰龍淵。
遠年三十一，始於青州孫泰寺南面講說。言論清暢，風容秀整，坐者四百餘人，莫不悅服。瑯瑘王僧達才貴當世，藉甚遠風素，延止眾造寺。遠賙貧濟乏，身無留財。有玄紹比丘，每給以金貝，遠讓而弗受。嘗一時行青園，聞里中得時氣病者，憫而造之。見駢尸侶病者數人，人莫敢近，遠深加痛惋，留止不忍去。因為告乞，斂死撫生，恩加骨肉。宋新安孝敬王子鸞，為亡所生母殷貴妃造新安寺，勅選三州招延英哲。遠與小山法瑤、南㵎顯亮，俱被徵召，皆推遠為元舉之首。
大明六年九月，有司奏曰：臣聞邃拱凝居，非期宏峻，拳跪槃伏，豈止敬恭。將欲昭張四維，締制八㝢，故雖儒法枝派，名墨條流。至於崇親嚴上，厥繇靡爽，唯浮圖為教，逿自龍裔。宗旨緬邈，微言淪遠，拘文蔽道，在末彌扇。遂迺凌越典度，偃居尊戚。失隨方之妙迹，迷製化之淵美。夫佛法以謙儉自牧，惠虔為道，不輕比丘，遭人必拜。目連桑門，遇長則禮。寧有屈膝四輩，而間禮二親；稽顙耆臘，而直骸萬乘者哉。故咸康創議，元興載述，而事屈偏黨，道挫餘分。今鴻源遙洗，群流仰鏡，九仙贐寶，百神從職。而畿輦之內，含弗臣之氓；階席之間，延抗禮之客。懼非所以澄一風範，詳示景則者也。臣等參議，以為沙門接見，皆當盡虔禮敬之容。依其本俗，則朝徽有序，乘方兼遠矣。帝雖頗信法，而久自驕縱，故奏上之日，詔即可焉。遠時歎曰：我剃頭沙門，本出家求道，何關於帝王。即日謝病，仍隱迹上定林山。及景和之中，此制又寢，還遵舊章。
宋明踐祚，請遠為師，竟不能致。其後山居逸迹之賓，傲世陵雲之士，莫不崇踵山門，展敬禪室。廬山何點、汝南周顒、齊郡明僧紹、濮陽吳苞、吳國張融，皆投身接足，諮其戒範。後宋建平王景素，謂栖玄寺是先王經始，既等是人外，欲請遠居之。慇懃再三，遂不下山。齊太祖將升位，入山尋遠遠，固辭老疾，足不垂床。太祖躬自降禮，諮訪委悉。及登禪，復鑾駕臨幸，將詣遠房，房閣狹小，不容輿蓋。太祖欲見遠，遠持操不動。太祖遣問臥起，然後轉蹕而去，遠曾不屑焉。至于寢疾，文惠、文宣伏膺師禮，數往參候，時貴卿士，往還不絕。
遠蔬食五十餘年，㵎飲二十餘載。遊心法苑，緬想人外，高步山門，蕭然物表。以齊永明二年正月，卒于定林上寺。春秋七十有一。帝以致書於沙門法獻曰：承遠上無常，弟子夜中已自知之。遠上此去，甚得好處，諸佳非一，不復增悲也。一二遲見法師，方可敘瑞夢耳。今正為作功德，所須可具疏來也。竟陵文宣王又書曰：遠法師一代名德，志節清高。潛山樹美，四海餐風。弟子闇昧，謬蒙師範。方欲仰稟仁化，用洗煩慮，不謂比疾，奄成異世。悲痛之心，特不可忍。遠上即業行圓通，曠劫希有。弟子意不欲遺形影迹，雜處眾僧墓中。得別卜餘地，是所願也。方應樹剎表奇，刻石銘德矣。即為營墳於山南，立碑頌德。太尉瑯瑘王儉製文。
時定林上寺又有法令、慧泰，並善經論，繼譽於遠焉。
釋僧慧，姓皇甫，本安定朝那人。高士謐之苗裔，先人避難寓居襄陽，世為冠族。慧少出家，止荊州竹林寺，事曇順為師。順廬山慧遠弟子，素有高譽。慧伏膺以後，專心義學。至年二十五，能講涅槃、法華、十住、淨名、雜心等。性強記，不煩都講，而文句辯折，宣暢如流。又善莊老，為西學所師，與高士南陽宗炳、劉虬等，並皆友善。炳每歎曰：西夏法輪不絕者，其在慧公乎。吳國張暢經遊西土，迺造慧而請交焉。齊初勅為荊州僧主。風韻秀然，協道匡世，補益之功，有譽遐邇。年衰常乘輿赴講，觀者號為禿頭官家。與玄暢同時，時謂黑衣二傑。齊永明四年卒，春秋七十有九。
後有釋慧敞者，亦志素貞正。代慧為僧主，續有功効焉。慧弟子僧岫，亦以學顯。力精致血疾而終。
釋僧柔，姓陶，丹陽人。少而耿潔，便有出塵之操。年九歲，隨叔遊學。家世貧過，藜藿不充，而篤志彌堅，履窮無改。後出家為弘稱弟子，稱姓呂，洛陽臨渭人。學通經論，聲譽早彰，柔伏膺已後，便精勤戒品，委曲禪慧。方等眾經，大小諸部，皆徹鑒玄源，洞盡宗要。年過弱冠，便登講席。一代名賓，並投身北面。後東遊禹穴，值慧基法師招停城傍，一夏講論。後入剡白山靈鷲寺。未至之夜，沙門僧緒夢見神人，朱旗素甲，滿山而出。緒問其故，答云：法師當入，故出奉迎。明旦待人，果是柔至。既而掃飾山門，有終焉之志。敷經遵學，有士如林。
齊太祖創業之始，及世祖襲圖之日，皆建立招提，傍求義士。以柔耆素有聞，故徵書歲及。文宣諸王再三招請，乃更出京師，止于定林寺。躬為元匠，四遠欽服，人神贊美，文慧、文宣並伏膺入室。柔秉德居宗，當之弗讓，常誓生安養國。每至懸車西次，輒嚬容合掌。至臨亡之日，體無餘患，唯語弟子云：吾應去矣。仍鋪席于地，西向虔禮，奄然而卒。是歲延興元年，春秋六十有四，即葬於山南。沙門釋僧祐與柔少長山栖，同止歲久。亟挹道心，預聞法味，為立碑墓所，東莞劉勰製文。
柔有弟子僧紹，亦貞正有學業。時鍾山山茨精舍，又有僧拔、慧熙，皆弱年英邁，幼著高名。並美業未就，而相繼早卒。拔撰七玄論，今行於世。
釋慧基，姓偶，吳國錢塘人。幼而神情俊逸，機悟過人。初依隨祇洹慧義法師。至年十五，義嘉其神彩，為啟宋文帝求度出家，文帝引見顧問允怙，即勅於祇洹寺為設會出家。輿駕親幸，公卿必集。基既栖志法門，厲行精苦，學兼昏曉，解洞群經。後有西域法師僧伽跋摩弘贊禪律，來遊宋境，義乃令基入室供事。
年滿二十，度蔡州受戒。跋摩謂基曰：汝當道王江東，不須久留京邑。於是四五年中，遊歷講肆，備訪眾師。善小品、法華、思益、維摩、金剛波若、勝鬘等經。皆思探玄頤，鑒勜幽凝。提章比句，麗溢終古。基師慧義既德居物宗，道王荊土，士庶歸依，利養紛集。以基懿德可稱，乃携共同活。及義之亡後，資生雜物，近盈百萬。基法應獲半，悉捨以為福，唯取麁故衣鉢，協以東歸，還止錢塘顯明寺。頃之，進適會稽，仍止山陰法華寺。尚學之徒，追蹤問道。於是遍歷三吳，講宣經教，學徒至者千有餘人。宋太宗遣使迎請，稱疾不行。元徽中，復被徵詔。始行過浙水，復動疾而還，乃於會邑龜山立寶林精舍。手疊塼石，躬自指麾，架懸乘險，製極山狀。初立三層，匠人小拙，後天震毀壞，更加修飾，遂窮其麗美。基嘗夢見普賢，因請為和上。及寺成之後，造普賢并六牙白象之形，即於寶林設三七齋懺，士庶鱗集，獻奉相仍。後周顒蒞剡，請基講說。顒既素有學功，特深佛理，及見基訪覈，日有新異。劉瓛、張融並申以師禮，崇其義訓。司徒文宣王欽風慕德，致書慇懃，訪以法華宗旨，基乃著法華義疏，凡有三卷。及製門訓義序三十三科，并略申方便旨趣，會通空有二言，及注遺教等，並行於世。
基既德被三吳，聲馳海內，乃勅為僧主，掌任十城，蓋東土僧正之始也。於是從容講道，訓厲禪慧，四遠從風，五眾歸伏。基性烈而能溫，氣清而且穆，故預在門人，莫不兢戰。以齊建武三年冬十一月卒于城傍寺，春秋八十有五。初基寢疾，弟子薨見梵僧數人，皆踞砌坐，問所從來，答云：從大乘國來，奉迎基和上。後數日而亡，因窆于法華山南。特進廬江何胤為造碑文於寶林寺，銘其遺德。
基弟子德行、慧旭、道恢並學業優深，次第敷講，各領門徒，繼軌前轍。後有沙門慧諒接掌僧任。諒亡，次沙門慧永。永風姿瓌雅，德行清嚴，亦遊刃眾經，時當講說。永後次沙門慧深，亦基之弟子。深與同學法洪，並以戒潔見重。深後次沙門曇與，亦沈審有器局。
釋慧次，姓尹，冀州人。初出家為志欽弟子，後遇徐州釋法遷，解貫當世，欽乃以次付囑。仍隨遷南至京口，止竹林寺。至年十五，隨遷還彭城。雖復年在息慈，而志學無勌。清鑒倫通，超然孤拔。至年十八，解通經論，名貫徐土。迄稟具戒，業操彌深。頻講成實及三論。大明中出都，止于謝寺。迄宋季齊初，歸德稍廣，每講席一鋪，輒道俗奔赴。沙門智藏、僧旻、法雲等，皆幼年俊朗，慧悟天發，並就次請業焉。文慧、文宣悉敬以師禮，四事供給。永明八年講百論至破塵品，忽然從化，春秋五十七矣。
時謝寺又有僧寶、僧智，長樂寺法珍、僧嚮、僧猛、法寶、慧調，並一代英哲，為時論所宗。
釋慧隆，姓成，陽平人。少而居貧，學無師友，卓然自悟，年二十三方出家。十餘年中，凝心佛法，貫通眾典。宋太始中出都，止何園寺。隆既思徹詮表，善於清論，乘機抗擬，往必折關。宋明帝請於湘宮開講成實，負帙問道，八百餘人。其後王侯貴勝，屢招講說。凡先舊諸義盤滯之處，隆更顯發開張，使昭然可了，乃立實法斷結義等。汝南周顒目之曰：隆公蕭散森疎，若霜下之松竹。以永明八年卒，春秋六十有二。
時江西有釋智誕，亦善於經論，與隆比德齊時，各馳名兩岸。時何園復有僧辯、僧賢、道慧、法度，並研精經論，功業可稱。
釋僧宗，姓嚴，本雍州憑翌人。晉氏喪亂，其先四世祖移居秦郡。年九歲，為瑗公弟子，諮承慧業。晚又受道於斌濟二法師。善大涅槃及勝鬘、維摩等，每至講說，聽者將近千餘。妙辯不窮，應變無盡，而任性放蕩，亟越儀法。得意便行，不以為礙，守檢專節者，咸有是非之論。文惠太子將欲以罪擯徒遂，通夢有感，於是改意歸焉。魏主元宏遙挹風德，屢致書并請開講，齊太祖不許外出。宗講涅槃、維摩、勝鬘等，近盈百遍。以從來信施造太昌寺以居之。建武三年卒於所住，春秋五十有九。
先是北土法師曇准，聞宗特善涅槃，迺南遊觀聽。既南北情異，思不相參。准乃別更講說，多為北士所師。准後居湘宮寺，與同寺法身、法真並為當時匠者。時有安樂寺慧令、法仙、法最，中興寺僧敬、道文，天竺寺僧賢。並善數論，振名上國云。
釋法安，姓畢，東平人。魏司隷校尉軌之後也。七歲出家，事白馬寺慧光為師。光幼而爽拔，博通內外，多所參知。安年在息慈，便精神秀出。時張永請斌公講，并屈召名學，永問斌云：京下復有卓越年少不。斌答：有沙彌道慧、法安、僧拔、慧熙。永即要請。令道慧覆涅槃，法安述佛性，神色自若，序瀉無遺。永問並年幾，慧答十九，安答十八，永歎曰：昔扶風朱勃年十二能讀書詠詩，時人號才童。今日二道，可曰義少也。於是顯譽京朝，流名四遠。迄至立年，專當法匠。
王僧虔出鎮湘州，携共同行。後南適番禺，正值攸公講涅槃，安問論數番，攸心愧讓席。停彼兩周，法事相繼。永明中還都，止中寺，講涅槃、維摩、十地、成實論，相繼不絕。司徒文宣王及張融、何胤、劉繪、劉瓛等，並稟服文義，共為法友。永泰元年卒於中寺，春秋四十有五。著淨名、十地義疏，并僧傳五卷。
時有靈基寺敬遺、光贊、慧韜，瓦官寺道宗，亦皆當時名流，為學者所慕。
釋僧印，姓朱，壽春人。少而神思沈審，安苦務學。初遊彭城，從曇度受三論。度既擅步一時，四遠依集，印稟味鑽研，窮其幽奧。
後進往廬山，從慧龍諮受法華。龍亦當世著名，播於法華宗旨，印偏功構徹，獨表新異。於是東適京師，止中興寺，復陶思涅槃及餘經典。宋大明中，徵君何點招僧大集，請印為法匠，聽者七百餘人。司徒文宣王、東海徐孝嗣，並挹敬風猷，屢請講說。
印戒行清嚴，稟性和穆，含恕安忍，憙慍不彰。時仗氣之徒，問論中間，或厝以嘲謔，印神彩夷然，曾無外意。雖學涉眾典，而偏以法華著名，講法華凡二百五十二遍。以齊永元元年卒，春秋六十有五矣。
釋法度，黃龍人。少出家，遊學北土，備綜眾經，而專以苦節成務。宋末遊于京師，高士齊郡明僧紹，抗迹人外。隱居瑯瑘之山。挹度清徽，待以師友之敬。及亡，捨所居山為栖霞精舍，請度居之。先有道士欲以寺地為館，住者輒死，及後為寺，猶多恐動。自度居之，群妖皆息。
住經歲許，忽聞人馬鼓角之聲，俄見一人持名紙通度曰靳尚。度前之，尚形甚都雅，羽衛亦嚴，致敬已，乃言：弟子王有此山七百餘年，神道有法，物不得干。前諸栖託，或非真正，故死病繼之，亦其命也。法師道德所歸，謹捨以奉給，并願受五戒，永結來緣。度曰：人神道殊，無容相屈。且檀越血食世祀，此最五戒所禁。尚曰：若備門徒，輒先去殺。於是辭去。明旦，度見一人送錢一萬，香燭刀子，疏云：弟子靳尚奉供。至月十五日，度為設會，尚又來，同眾禮拜，行道受戒而去。山廟巫夢神告曰：吾已受戒於度法師，祠祀勿得殺戮。由是廟用薦止菜脯而已。度嘗動散寢於地，見尚從外而來，以手摩頭足而去。頃之復來，持一琉璃甌，甌中如水以奉度，味甘而冷，度所苦即間，其徵感若此。
時有沙門法紹，業行清苦，譽齊於度，而學解優之，故時人號曰北山二聖。紹本巴西人，汝南周顒去成都，招共同下，止于山茨精舍。度與紹並為齊竟陵王子良、始安王遙光恭以師禮，資給四事。度常願生安養，故偏講無量壽經，積有遍數。齊永元二年卒於山中，春秋六十有四矣。
度有弟子僧朗，繼踵先師，復綱山寺。朗本遼東人，為性廣學，思力該普。凡厥經律，皆能講說，華嚴、三論最所命家。今上深見器重，勅諸義士受業于山。時有彭城寺慧開，幼而神氣高朗，志學淵深。故早彰令譽，立年便講。又餘杭縣法開者，亦清爽俊發，善為談論。出京，止禪岡寺，與同寺僧紹有聞當時。
釋智秀，本姓裘，京兆人，寓居建業。幼而頴悟，早有出家之心，二親愛而不許，密為求婚，將剋娶日，秀乃間行避走，投蔣山靈耀寺剃髮出家。及年滿具戒，業操逾堅，稟訪眾師，搜檢新異。於是大小兼明，數論精熟，尤善大、小涅槃、淨名、波若。及講筵一建，輒王俟接駕，負袠肩隨。為人神彩細密，思入玄微。其文句幽隱，並見披釋。以天監之初，卒于治城寺，春秋六十有三。會葬之日，黑白奔赴，街巷填闉，士庶含酸，榮哀以備。
時治城又有僧若、道乘。乘當時令問，若與兄僧璿並善諸經及外書。若誦法華，工草隷，後為吳國僧正。乘亦志業明敏，而特善毘曇。
釋慧球，本姓馬氏，扶風郡人，世為冠族。年十六出家，住荊州竹林寺，事道馨為師，稟承戒訓，履行清潔。後入湘州麓山寺，專業禪道。頃之，與同學慧度俱適京師，諮訪經典。後又之彭城，從僧淵受成實論。至年三十二，方還荊土，專當法匠。講集相繼，學侶成群，荊楚之間，終古稱最。使西夏義僧，得與京邑抗衡者，球之力也。中興元年勅為荊土僧主。訓勗之功，有譽當世。天鑒三年卒，春秋七十有四。遺命露骸松下，弟子不忍行也。
釋僧盛，本姓何，建鄴人。少而神情聰敏，加又志學翹勤，遂大明數論，兼善眾經，講說為當時元匠。又特精外典，為群儒所憚。故學館諸生，常以盛公相脇。天鑒中，卒于靈曜寺，春秋五十餘。
時有宋熙寺法欣，延賢寺智敞、法冏，建元寺僧護、僧韶，皆比德同譽。欣、敞並善經論，法冏兼精律部，韶、護以毘曇著名。
釋智順，本姓徐，瑯瑘臨沂人。年十五出家，事鍾山延賢寺智度為師。少而聰頴，篤志過人。雖年在息慈，而學功已積。及受具戒，秉禁無疵。陶練眾經，而獨步於涅槃、成實。講說徒眾，常數百餘人。嘗以事生非慮，頗致坎折，而貞素確然，其徽無點。齊竟陵文宣王特深禮異，為修治城寺以居之。司空徐孝嗣亦崇其行解，奉以師敬。及東昏失德，孝嗣被誅，子緄逃竄避禍，順身自營護，卒以見免。緄後重加資俸，一無所受。嘗有夜盜順者，淨人追而擒之，順留盜宿于房內，明旦遺以錢絹，喻而遣之，其仁洽篤恕如此。後東遊禹穴，止于雲門精舍。法輪之盛，復見江左。
順為人謙虛恭恪，形器若神，風軌嚴厲，動無失厝。故士庶瞻禮，常有懼焉。以天鑒六年卒于山寺，春秋六十一。初順之疾甚，不食多日，一時中竟，忽索齋飲。弟子曇和以順絕穀日久，密以半合米雜煮以進順，順咽而還吐，索水洒漱。語和云：汝永出雲門，不得還住。其執節清苦皆此之類。臨終之日，房內頗聞異香，亦有見天蓋者。遺命露骸空地，以施蟲鳥，門人不忍行之，乃窆于寺側。弟子等立碑頌德，陳郡袁昂製文，法華寺釋慧舉又為之墓誌。順所著法事贊及受戒、弘法等記，皆行於世。
釋寶亮，本姓徐氏，其先東莞胄族，晉敗，避地于東萊弦縣。亮年十二出家，師青州道明法師。明亦義學之僧，名高當世。亮就業專精，一聞無失。及具戒之後，便欲觀方弘化。每惟訓育有本，未能遠絕緣累。明謂曰：沙門去俗，以宣通為理，豈可拘此愛網，使吾道不東乎。亮感悟，因此客遊。
年二十一至京師，居中興寺，袁粲一見而異之。粲後與明書曰：頻見亮公，非常人也。比日聞所未聞，不覺歲之將暮。珠生合浦，魏人取以照車；璧在邯鄲，秦王請以華國。天下之寶，當與天下共之，非復上人之貴州所宜專也。自是學名稍盛。及本親喪亡，路阻不得還北，因屏居禪思，杜講說，絕人事。齊竟陵文宣王躬自到居，請為法匠。亮不得已而赴。文宣接足恭禮，結菩提四部因緣。後移憩靈味寺，於是續講眾經，盛于京邑。講大涅槃凡八十四遍，成實論十四遍，勝鬘四十二遍，維摩二十遍，其大小品十遍。法華、十地、優婆塞戒、無量壽、首楞嚴、遺教、彌勒下生等，亦皆近十遍。黑白弟子三千餘人，諮稟門徒常盈數百。
亮為人神情爽岸，俊氣雄逸，及開章命句，鋒辯縱橫。其有問論者，或豫蘊重關。及亮之披解，便覺宗旨渙然，忘其素蓄。今上龍興，尊崇正道，以亮德居時望，亟延談說。亮任率性直，每言輒稱貧道，上雖意有間然，而挹其神出。天監八年初勅亮撰涅槃義疏十餘萬言，上為之序曰：非言無以寄言，言即無言之累，累言則可以息言，言息則諸見競起。所以如來乘本願以託生，現慈力以應化。離文字以設教，忘心相以通道，欲使珉玉異價，涇渭分流。制六師而止四倒，反八邪而歸一味。折世智之角。杜異人之口，導求珠之心，開觀象之目。救焚灼於火宅，拯沈溺於浪海。故法雨降而燋種受榮，慧日昇而長夜蒙曉。發迦葉之悱憤，吐真實之誠言。雖復二施等於前，五大陳於後，三十四問，參差異辯，方便勸引，各隨意答，舉要論經，不出兩途。佛性開其本有之源，涅槃明其歸極之宗。非因非果，不起不作，義高萬善，事絕百非。空空不能測其真際，玄玄不能窮其妙門。自非德均平等，心合無生，金牆玉室，豈易入哉。有青州沙門釋寶亮者，氣調爽拔，神用俊舉，少貞苦節，長安法忍，耆年愈篤，倪齒不衰，流通先覺，孜孜如也。後進晚生，莫不依仰。以天監八年五月八日乃勅亮撰大涅槃義疏，以九月二十日訖。光表微言，贊揚正道。連環既解，疑網云除。條流明悉，可得略言。朕從容暇日，將欲覽焉。聊書數行，以為記莂云爾。
亮福德招感，供施累積，性不蓄金，皆敬營福業，身歿之後，房無留財。以天監八年十月四日卒于靈味寺，春秋六十有六。葬鍾山之南，立碑墓所。陳郡周興嗣、廣陵高爽，並為製文，刻于兩面，弟子法雲等又立碑寺內，文宣圖其形像於普弘寺焉。
時高座寺僧成、曠野寺僧寶，亦並齊代法匠。寶又善三玄，為貴遊所重。
釋法通，本姓褚氏，河南陽翟人，晉安東將軍揚州都督之八世孫也。家世衣冠，禮義相襲。通幼而岐頴，聰悟絕倫。年十一出家，遊學三藏，專精方等，大品、法華尤所研審。年未登立，便為講匠，學徒雲聚，千里必萃。後踐迹京師，初止莊嚴，後憩定林上寺。栖閑隱素，履道唯勤，希風影附者，復盈山室。齊竟陵文宣王、丞相文獻王，皆紆貴慕德，親承頂禮。陳郡謝舉、吳國陸果、潯陽張孝秀，並策步山門，稟其戒法，白黑弟子七千餘人。晦迹鍾阜三十餘載，坐禪誦念，禮懺精苦。
至天監十一年六月十日便覺不悆，語弟子云：我正可至九月二十日間耳。到九月十四日見兩居士皆報白拂，來向床前，便次第出。至十七日忽漫語云：檀越不相識，何處來耶。弟子曇智問意故，答曰：有一人著朱衣戴幘，擎木箱底在床前。至二十日見佛像作兩行來，通合掌良久，侍疾者但聞異香，竟不測其意，通乃密向同意慧彌說之。至二十一日索香湯洗浴竟，仍作禮還臥，叉手當胸，正中時卒，春秋七十，仍葬于寺南。弟子靜深等立碑墓側，陳郡謝舉、蘭陵蕭子雲，並為製文，刻于兩面。
時定林上寺復有沙彌聖進，本閹人。清信篤至，遂出家苦節。嘗頭陀至東山，宿于樹下，有虎來摩其頭，見進端坐無擾，跪之而去。後每獨行獨坐，常見青馬一匹，衛其左右。
釋慧集，本姓錢，吳興於潛人。年十八，於會稽樂林山出家，仍隨慧基法師受業。為性愨實，言無華綺，而學勤昏曉，未嘗懈息。後出京，止招提寺。復遍歷眾師，融冶異說，三藏方等，並皆綜達，廣訪大毘婆沙及雜心、揵度等，以相辯校。故於毘曇一部，擅步當時，凡碩難堅疑，並為披釋。海內學賓，無不必至，每一開講，負帙千人。沙門僧旻、法雲，並名高一代，亦執卷請益，今上深相賞接。以天監十四年還至烏程，遘疾而卒，春秋六十。著毘曇大義疏十餘萬言，盛行於世。
釋曇斐，本姓王，會稽剡人。少出家，受業於慧基法師。性聰敏，素著領牒之稱。其方等深經，皆所綜達，老莊儒墨頗亦披覽。後東西稟訪，備窮經論之旨。居于鄉邑法華臺寺，講說相仍，學徒成列。斐神情爽發，志用清玄，故於小品、淨名尤成獨步。加又談吐蘊藉，辭辯高華，席上之風，見重當代。梁衡陽孝王元簡及隱士廬江何胤，皆遠挹徽猷，招延講說。吳國張融、汝南周顒、顒子捨等，並結知音之狎焉。以天監十七年卒于寺，春秋七十有六。其製作文辭，亦頗見於世。初斐有譽江東，被勅為十城僧主，符旨適行，未拜便化。厥土僧尼，倍懷戀德。
斐同縣南巖寺有沙門法藏，亦以戒素見稱，憙放救生命，興立圖像。時餘姚縣有明慶比丘，與斐同時致譽。慶本姓鄭氏，戒行嚴潔，學業清美。本師事炎公，又弘實弟子，師資三葉，並見重東南焉。
論曰：夫至理無言，玄致幽寂。幽寂故心行處斷，無言故言語路絕。言語路絕，則有言傷其旨；心行處斷，則作意失其真。所以淨名杜口於方丈，釋迦緘默於雙樹。將知理致淵寂，故聖為無言。但悠悠夢境，去理殊隔；蠢蠢之徒，非教孰啟。是以聖人資靈妙以應物，體冥寂以通神，借微言以津道，託形傳真。故曰：兵者不祥之器，不獲已而用之；言者不真之物，不獲已而陳之。故始自鹿苑，以四諦為言初；終至鵠林，以三點為圓極。其間散說流文，數過八億。象馱負而弗窮，龍宮溢而未盡，將令乘蹄以得兔，藉指以知月。知月則廢指，得兔則忘蹄。經云：依義莫依語。此之謂也。而滯教者謂至道極於篇章，存形者謂法身定於丈六。故須窮達幽旨，妙得言外，四辯莊嚴，為人廣說，示教利憙，其在法師乎。故士行尋經於于闐，誓志而滅火，終令般若盛於東川，忘想傳乎季末。爰次竺潛、支遁、于蘭、法開等，並氣韻高華，風道清裕，傳化之美，功亦亞焉。中有釋道安者，資學於聖師竺佛圖澄，安又授業於弟子慧遠，惟此三葉，世不乏賢。並戒節嚴明，智寶炳盛。使夫慧日餘暉，重光千載之下；香土遺芬，再馥閻浮之地。涌泉猶注，寔賴伊人。遠公既限以虎溪，安師乃更同輦。輿夫高尚之道，如有惑焉。然而語默動靜，所適唯時。四翁赴漢，用之則行也；三閭辭楚，舍之則藏也。經云：若欲建立正法，則聽親近國王，及持仗者。安雖一時同輦，迺為百民致諫。故能終感應真，開雲顯報。其後荊陝著名，則以翼遇為言初；廬山清素，則以持永為上首。融恒影肇，德重關中；生叡暢遠，領宗建業；曇度、僧淵，獨擅江西之寶；超進、慧基，乃揚浙東之盛。雖復人世迭隆，而皆道術懸會。故使像運餘興，歲將五百。功効之美，良足美焉。
遺風眇漫，法浪邅迴，匪伊釋哲，
孰振將頹，潛安比玉，遠叡聯瓌，
鐇斧曲戾，彈沐斜埃，素絲既染，
承變方來。
竺佛圖澄者，西域人也，本姓帛氏。少出家，清真務學，誦經數百萬言，善解文義。雖未讀此土儒史，而與諸學士論辯疑滯，皆闇若符契，無能屈者。自云：再到罽賓受誨名師，西域咸稱得道。以晉懷帝永嘉四年來適洛陽，志弘大法。善誦神呪，能役使鬼物，以麻油雜胭脂塗掌，千里外事，皆徹見掌中，如對面焉，亦能令潔齋者見。又聽鈴音以言事，無不劾驗。欲於洛陽立寺，值劉曜寇斥洛臺，帝京擾亂，澄立寺之志遂不果。迺潛澤草野，以觀世變。
時石勒屯兵葛陂，專以殺戮為威，沙門遇害者甚眾。澄憫念蒼生，欲以道化勒，於是杖策到軍門。勒大將軍郭黑略素奉法，澄即投止略家，略從受五戒，崇弟子之禮。略後從勒征伐，輒預剋勝負。勒疑而問曰：孤不覺卿有出眾智謀，而每知行軍吉凶，何也。略曰：將軍天挺神武，幽靈所助。有一沙門術智非常，云將軍當略有區夏，已應為師。臣前後所白，皆其言也。勒喜曰：天賜也。召澄問曰：佛道有何靈驗。澄知勒不達深理，正可以道術為徵，因而言曰：至道雖遠，亦可以近事為證。即取應器盛水，燒香呪之。須臾生青蓮花，光色曜目，勒由此信服。澄因而諫曰：夫王者德化洽於宇內，則四靈表瑞。政弊道消，則彗孛見於上。恒象著見，休咎隨行。斯迺古今之常徵，天人之明誡。勒甚悅之，凡應被誅餘殘，蒙其益者十有八九，於是中州胡晉略皆奉佛。時有痼疾世莫能治者，澄為醫療，應時瘳損，陰施默益者，不可勝記。
勒自葛陂還河北，過坊頭。坊頭人夜欲斫營。澄語黑略曰：須臾賊至，可令公知。果如其言，有備故不敗。勒欲試澄，夜冠冑衣甲，執刀而坐，遣人告澄云：夜來不知大將軍所在。使人始至，未及有言，澄逆問曰：平居無寇，何故夜嚴。勒益敬之。勒後因忿欲害諸道士，并欲苦澄。澄迺避至黑略舍，告弟子曰：若將軍信至問吾所在者，報云不知所之。信人尋至，覓澄不得。使還報勒，勒驚曰：吾有惡意向聖人，聖人捨我去矣。通夜不寢，思欲見澄。澄知勒意悔，明旦造勒，勒曰：昨夜何行。澄曰：公有怒心，昨故權避。公今改意，是以敢來。勒大笑曰：道人謬耳。
襄國城塹水源在城西北五里團丸祀下，其水暴竭，勒問澄何以致水，澄曰：今當勅龍。勒字世龍，謂澄嘲己，答曰：正以龍不能致水，故相問耳。澄曰：此誠言，非戲也，水泉之源，必有神龍居之。今往勅語，水必可得。迺與弟子法首等數人至泉源上。其源故處，久已乾燥，坼如車轍，從者心疑，恐水難得。澄坐繩床，燒安息香，呪願數百言，如此三日，水泫然微流。有一小龍長五六寸許，隨水來出。諸道士見競往視之，澄曰：龍有毒，勿臨其上。有頃，水大至，隍塹皆滿。
澄閑坐歎曰：後二日當有一小人驚動此下。既而襄國人薛合有二子，既小且驕，輕弄鮮卑奴，奴忿，抽刃刺殺其弟，執兄于室，以刀擬心。若人入屋，便欲加手。謂合曰：送我還國，我活汝兒，不然共死於此。內外驚愕，莫不往觀。勒迺自往視之，謂薛合曰：送奴以全卿子，誠為善事。此法一開，方為後害。卿且寬情，國有常憲。命人取奴，奴遂殺兒而死。鮮卑段波攻勒，其眾甚盛。勒懼問澄，澄曰：昨寺鈴鳴云：明旦食時，當擒段波。勒登城望波軍，不見前後。失色曰：軍行地傾，波豈可獲，是公安我辭耳。更遣夔安問澄，澄曰：已獲波矣。時城北伏兵出，遇波執之。澄勸勒宥波，遣還本國，勒從之，卒獲其用。
時劉載已死，載從弟曜篡襲偽位，稱元光初。光初八年，曜遣從弟偽中山王岳，將兵攻勒，勒遣石虎率步騎拒之。大戰洛西，岳敗保石梁塢，虎堅柵守之。澄與弟子自官寺至中寺，始入寺門，歎曰：劉岳可憫。弟子法祚問其故，澄曰：昨日亥時岳已被執。果如所言。至光初十一年，曜自率兵攻洛陽，勒欲自往拒曜，內外僚佐，無不必諫。勒以訪澄，澄曰：相輪鈴音云：秀支替戾岡，僕谷劬禿當。此羯語也。秀支，軍也；替戾岡，出也；僕谷，劉曜胡位也；劬禿當，捉也。此言軍出捉得曜也。時徐光聞澄此旨，苦勸勒行。勒迺留長子石弘，共澄以鎮襄國，自率中軍步騎，直指洛城。兩陣纔交，曜軍大潰。曜馬沒水中，石堪生擒之送勒。澄時以物塗掌觀之，見有大眾，眾中縛一人，朱絲約項，其時因以告弘。當爾之時，正生擒曜也。曜平之後，勒迺僣稱趙天王，行皇帝事，改元建平。是歲東晉成帝咸和五年也。
勒登位已後，事澄彌篤。時石葱將叛，其年澄誡勒曰：今年葱中有蟲，食必害人，可令百姓無食葱也。勒班告境內，慎無食葱。到八月，石葱果走。勒益加尊重，有事必諮而後行，號大和上。石虎有子名斌，後勒愛之甚重，忽暴病而亡。已涉二日，勒曰：朕聞號太子死，扁鵲能生。大和上，國之神人，可急往告，必能致福。澄迺取楊枝呪之，須臾能起，有頃平復。由是勒諸稚子，多在佛寺中養之。每至四月八日，勒躬自詣寺灌佛，為兒發願。
至建平四年四月，天靜無風，而塔上一鈴獨鳴。澄謂眾曰：鈴音云：國有大喪，不出今年矣。是歲七月勒死，子弘襲位。少時，虎廢弘自立，遷都于鄴，稱元建。虎傾心事澄，有重於勒。迺下書曰：和上國之大寶，榮爵不加，高祿不受，榮祿匪及，何以旌德。從此已往，宜衣以綾錦，乘以雕輦。朝會之日，和上昇殿，常侍以下，悉助舉輿。太子諸公，扶翼而上。主者唱大和上至，眾坐皆起，以彰其尊。又勅偽司空李農：旦夕親問，太子諸公五日一朝，表朕敬焉。
澄時止鄴城內中寺，遣弟子法常北至襄國。弟子法佐從襄國還，相遇在梁基城下共宿，對車夜談，言及和上，比旦各去。法佐至，始入覲澄，澄逆笑曰：昨夜爾與法常交車共說汝師耶。先民有言：不曰敬乎，幽而不改；不曰慎乎，獨而不怠。幽獨者敬慎之本，爾不識乎。佐愕然愧懺。於是國人每共相語：莫起惡心，和上知汝。及澄之所在，無敢向其方面涕唾便利者。
時太子石邃有二子在襄國，澄語邃曰：小阿彌比當得疾，可往迎之。邃即馳信往視，果已得病。大醫殷騰及外國道士自言能治，澄告弟子法雅曰：正使聖人復出，不愈此病，況此等乎。後三日果死。石邃荒酒將圖為逆，謂內竪曰：和上神通，儻發吾謀。明日來者，當先除之。澄月望將入覲虎，謂弟子僧慧曰：昨夜天神呼我曰：明日若入，還勿過人。我儻有所過，汝當止我。澄常入必過邃。邃知澄入，要候甚苦。澄將上南臺，僧慧引衣，澄曰：事不得止。坐未安便起，邃固留不住，所謀遂差。還寺歎曰：太子作亂，其形將成。欲言難言，欲忍難忍。迺因事從容箴虎，虎終不解。俄而事發，方悟澄言。
後郭黑略將兵征長安北山羌，墮羌伏中，時澄在堂上坐，弟子法常在側，澄慘然改容曰：郭公今厄。唱云眾僧呪願，澄又自呪願。須臾更曰：若東南出者活，餘向則困。復更呪願。有頃曰：脫矣。後月餘日黑略還，自說墮羌圍中，東南走馬之際，正遇帳下人推馬與之，曰：公乘此馬，小人乘公馬，濟與不濟，任命也。略得其馬，故獲免。推檢日時，正是澄呪願時也。
偽大司馬燕公石斌，虎以為幽州牧鎮薊，群凶湊聚，因以肆暴。澄誡虎曰：天神昨夜言，疾收馬還，至秋齊當癰爛。虎不解此語，即勅諸處收馬送還。其秋有人譖斌於虎，虎召斌鞭之三百，殺其所生齊氏。虎彎弓捻矢，自視斌行罰輕，虎乃手殺五百。澄諫曰：心不可縱，死不可生，禮不親殺，以傷恩也。何有天子手行罰乎。虎乃止。
後晉軍出淮泗，隴比凡城皆被侵逼，三方告急，人情危擾。虎乃瞋曰：吾之奉佛供僧，而更致外寇，佛無神矣。澄明旦早入，虎以事問澄，澄因諫虎曰：王過去世經為大商主。至罽賓寺，嘗供大會。中有六十羅漢，吾此微身亦預斯會。時得道人謂吾曰：此主人命盡當受鷄身，後王晉地。今王為王，豈非福耶。疆場軍寇，國之常耳，何為怨謗三寶，夜興毒念乎。虎迺信悟，跪而謝焉。
虎常問澄：佛法云何。澄曰：佛法不殺。朕為天下之主，非刑殺無以肅清海內。既違戒殺生，雖復事佛，詎獲福耶。澄曰：帝王之事佛，當在心體恭心順，顯暢三寶，不為暴虐，不害無辜。至於凶愚無賴，非化所遷，有罪不得不殺，有惡不得不刑。但當殺可殺，刑可刑耳。若暴虐恣意，殺害非罪，雖復傾財事法，無解殃禍。願陛下省欲興慈，廣及一切，則佛教永隆，福祚方遠。虎雖不能盡從，而為益不少。虎尚書張離、張良家富事佛，各起大塔。澄謂曰：事佛在於清靖無欲，慈矜為心。檀越雖儀奉大法，而貪悋未已，遊獵無度，積聚不窮，方受現世之罪，何福報之可悕耶。離等後並被戮滅。時又久旱，自正月至六月，虎遣太子詣臨漳西釜口祈雨，久而不降，虎令澄自行，即有白龍二頭降於祠所，其日大雨，方數千里，其年大收。戎貊之徒，先不識法，聞澄神驗，皆遙向禮拜，並不言而化焉。
澄常遣弟子向西域市香，既行，澄告餘弟子曰：掌中見買香弟子，在某處初被劫垂死。因燒香呪願，遙救護之。弟子後還云：某月某日某處為賊所劫，垂當見殺，忽聞香氣，賊無故自驚曰：救兵已至。棄之而走。虎於臨漳修治舊塔，少承露盤。澄曰：臨淄城內有古阿育王塔，地中有承露盤及佛像，其上林木茂盛，可掘取之。即畫圖與使，依言掘取，果得盤像。虎每欲伐燕，澄諫曰：燕國運未終，卒難可剋。虎屢伐敗績，方信澄誡。
澄道化既行，民多奉佛，皆營造寺廟，相競出家，真偽混淆，多生愆過。虎下書問中書曰：佛號世尊，國家所奉，里閭小人無爵秩者，為應得事佛與不。又沙門皆應高潔貞正，行能精進，然後可為道士。今沙門甚眾，或有姦宄避役，多非其人，可料簡詳議。偽中書著作郎王度奏曰：夫王者郊祀天地，祭奉百神，載在祀典，禮有嘗饗。佛出西域，外國之神，功不施民，非天子諸華所應祠奉。往漢明感夢，初傳其道。唯聽西域人得立寺都邑，以奉其神，其漢人皆不得出家。魏承漢制，亦修前軌。今大趙受命，率由舊章，華戎制異，人神流別。外不同內，饗祭殊禮，荒夏服祀，不宜雜錯。國家可斷趙人悉不聽詣寺燒香禮拜，以遵典禮。其百辟卿士，下逮眾隷，例皆禁之。其有犯者，與淫祀同罪。其趙人為沙門者，還從四民之服。偽中書令王波同度所奏。虎下書曰：度議云：佛是外國之神，非天子諸華所可宜奉。朕生自邊壤，忝當期運，君臨諸夏。至於饗祀，應兼從本俗。佛是戎神，正所應奉。夫制由上行，永世作則，苟事無虧，何拘前代。其夷趙百蠻有捨其淫祀，樂事佛者，悉聽為道。於是慢戒之徒，因之以厲。黃河中舊不生黿，忽得一，以獻虎。澄見而歎曰：桓溫其入河不久。溫字元子，後果如言也。
時魏縣有一流民，莫識氏族，恒著麻襦布裳，在魏縣市中乞匃，時人謂之麻襦。言語卓越，狀如狂病，乞得米穀不食，輒散置大路，云飴天馬。超興太守籍拔收送詣虎，先是澄謂虎曰：國東二百里，某月某日當送一非常人，勿殺之也。如期果至。虎與共語，了無異言。唯言：陛下當終一柱殿下。虎不解此語，令送以詣澄。麻襦謂澄曰：昔在光和中會，奄至今日。酉戌受玄命，絕曆終有期。金離消于壤，邊荒不能遵。驅除靈期迹，莫已已之懿。裔苗葉繁，其來方積。休期於何期，永以歎之。澄曰：天迴運極，否將不支。九木水為難，無可以術寧。玄哲雖存世，莫能基必頹。久遊閻浮利，擾擾多此患。行登陵雲宇，會於靈遊間。澄與麻襦講語終日，人莫能解。有竊聽者唯得此數言，推計似如論數百年事。虎遣驛馬送還本縣，既出城外，辭能步行。云：我當有所過，未便得發，至合口橋可留見待。使如言馳去。未至合口，而麻襦已在橋上，考其行步，有若飛也。
澄有弟子道進，學通內外，為虎所重，嘗言及隱士事。虎謂進曰：有楊軻者，朕之民也。徵之十餘年，不恭王命，故往省視，傲然而臥。朕雖不德，君臨萬邦，乘輿所向，天沸地涌。雖不能令木石屈膝，何匹夫而長傲耶。昔太公之齊，先誅華士。太公賢哲，豈其謬乎。進對曰：昔舜優蒲衣，禹造伯成，魏軾干木，漢美周黨。管寧不應曹氏，皇甫不屈晉世。二聖四君，共加其節，將欲激厲貪競，以峻清風。願陛下遵舜禹之德，勿效太公用刑。君舉必書，豈可令趙史遂無隱遁之傳乎。虎悅其言，即遣軻還其所止，差十家供給之。進還，具以白澄，澄睆然笑曰：汝言善也，但軻命有所懸矣。後秦州兵亂，軻弟子以牛負軻西奔。戎軍追擒，并為所害。
虎嘗晝寢，夢見群羊負魚從東北來。寤以訪澄，澄曰：不祥也，鮮卑其有中原乎。慕容氏後果都之。澄又嘗與虎共昇中堂，澄忽驚曰：變變幽州當火災。仍取酒灑之。久而笑曰：救已得矣。虎遣驗，幽州云：爾日火從四門起，西南有黑雲來，驟雨滅之，雨亦頗有酒氣。
至虎建武十四年七月，石宣、石韜將圖相殺。宣時到寺與澄同坐，浮圖一鈴獨鳴。澄謂宣曰：解鈴音乎，鈴云胡子落度。宣變色曰：是何言歟。澄謬曰：老胡為道，不能山居無言。重茵美服，豈非落度乎。石韜後至，澄熟視良久。韜懼而問澄，澄曰：怪公血臭，故相視耳。至八月澄使弟子十人齋于別室，澄時暫入東閤。虎與后杜氏問訊澄，澄曰：脇下有賊，不出十日自佛圖以西，此殿以東，當有流血，慎勿東行也。杜后曰：和上耄耶，何處有賊。澄即易語云：六情所受，皆悉是賊。老自應耄，但使少者不惛。遂便寓言，不復彰的。後二日，宣果遣人害韜於佛寺中，欲因虎臨喪，仍行大逆。虎以澄先誡，故獲免。及宣事發被收，澄諫虎曰：既是陛下之子，何為重禍耶。陛下若含怒加慈者，尚有六十餘歲。如必誅之，宣當為彗星下掃鄴宮也。虎不從，以鐵鎖穿宣頷，牽上薪卄積而焚之。收其官屬三百餘人，皆轘裂支解，投之漳河。澄迺勅弟子罷別室齋也。
後月餘日，有一妖馬，髦尾皆有燒狀，入中陽門，出顯陽門。東首東宮，皆不得入，走向東北，俄爾不見。澄聞而歎曰：災其及矣。至十一月，虎大饗群臣於太武前殿。澄吟曰：殿乎殿乎，棘子成林，將壞人衣。虎令發殿石下視之，有棘生焉。澄還寺視佛像曰：悵恨不得莊嚴。獨語曰：得三年乎自答：不得不得。又曰：得二年、一年、百日、一月乎。自答：不得。迺無復言。還房謂弟子法祚曰：戊申歲禍亂漸萌。己酉石氏當滅。吾及其未亂，先從化矣。即遣人與虎辭曰：物理必遷，身命非保。貧道焰幻之軀，化期已及。既荷恩殊重，故逆以仰聞。虎然曰：不聞和上有疾，迺忽爾告終。即自出宮，詣寺而慰喻焉。澄謂虎曰：出生入死，道之常也。脩短分定，非人能延。道重行全，德貴無怠。苟業操無虧，雖亡若在。違而獲延，非其所願。今意未盡者，以國家心存佛理，奉法無吝。興起寺廟，崇顯壯麗，稱斯德也，宜享休祉。而布政猛烈，淫刑酷濫，顯違聖典，幽背法誡，不自懲革，終無福祐。若降心易慮，惠此下民，則國祚延長，道俗慶賴，畢命就盡，沒無遺恨。虎悲慟嗚咽，知其必逝，即為鑿壙營墳。至十二月八日卒於鄴宮寺，是歲晉穆帝永和四年也。士庶悲哀，號赴傾國，春秋一百一十七矣。仍窆於臨漳西柴陌，即虎所創塚也。
俄而梁犢作亂，明年虎死，冉閔纂殺，石種都盡。閔小字棘奴，澄先所謂棘子成林者也。澄左乳傍先有一孔，圍四五寸，通徹腹內。有時腸從中出，或以絮塞孔。夜欲讀書，輒拔絮，則一室洞明。又齋日輒至水邊，引腸洗之，還復內中。
澄身長八尺，風姿詳雅。妙解深經，傍通世論。講說之日，止標宗致，使始末文言，昭然可了。加復慈洽蒼生，拯救危苦。當二石凶強，虐害非道，若不與澄同日，孰可言哉。但百姓蒙益，日用而不知耳。
佛調、須菩提等數十名僧，皆出自天竺、康居。不遠數萬之路，足涉流沙，詣澄受訓。樊巧釋道安、中山竺法雅並跨越關河，聽澄講說。皆妙達精理，研測幽微。澄自說生處去鄴九萬餘里，棄家入道一百九年。酒不踰齒，過中不食，非戒不履，無欲無求。受業追遊，常有數百，前後門徒，幾且一萬。所歷州郡，興立佛寺八百九十三所，弘法之盛，莫與先矣。
初虎殮澄，以生時錫杖及鉢內棺中。後冉閔篡位，開棺唯得鉢杖，不復見屍。或言澄死之月，有人見在流沙，虎疑不死，開棺不見屍。後慕容俊都鄴，處石虎宮中，每夢見虎嚙其臂，意謂石虎為祟。迺募覓虎屍，於東明館掘得之，屍殭不毀，俊蹋之罵曰：死胡，敢怖生天子。汝作宮殿成，而為汝兒所圖，況復他耶。鞭撻毀辱，投之漳河，屍倚橋柱不移。秦將王猛迺收而葬之，麻襦所謂一柱殿也。後符堅征鄴，俊子暐為堅大將郭神虎所執，實先夢之驗也。田融趙記云：澄未亡數年，自營塚壙。澄既知塚必開，又屍不在中，何容預作，恐融之謬矣。澄或言佛圖磴，或言佛圖橙，或言佛圖澄，皆取梵音之不同耳。
單道開，姓孟，燉煌人。少懷栖隱，誦經四十餘萬言。絕穀餌栢實，栢實難得，復服松脂，後服細石子。一吞數枚，數日一服，或時多少噉薑椒，如此七年。後不畏寒暑，冬溫夏涼，晝夜不臥。與同學十人共契服食，十年之外，或死或退，唯開全志。阜陵太守遣馬迎開，開辭能步行，三百里路，一日早至。山樹神或現異形試之，初無懼色。以石虎建武十二年從西平來，一日行七百里，至南安。度一童子為沙彌，年十四，稟受教法，行能及開。
時太史奏虎云：有仙人星見，當有高士入境。虎普勅州郡，有異人令啟聞。其年冬十一月，秦州刺史上表送開。初止鄴城西法綝祠中，後徙臨漳昭德寺。於房內造重閣，高八九尺許。於上編菅為禪室，如十斛籮大，常坐其中。虎資給甚厚，開皆以惠施。時樂仙者多來諮問，開都不答，迺為說偈云：我矜一切苦，出家為利世。利世須學明，學明能斷惡。山遠糧粒難，作斯斷食計。非是求仙侶，幸勿相傳說。開能救眼疾，時秦公石韜就開治目，著藥小痛，韜甚憚之，而終得其効。佛圖澄曰：此道士觀國興衰，若去者，當有大災。至石虎太寧元年，開與弟子南度許昌。虎子姪相殺，鄴都大亂。至晉昇平三年來之建業，俄而至南海，後入羅浮山。獨處茅茨，蕭然物外。春秋百餘歲，卒于山舍。勅弟子以屍置石穴中，弟子迺移之石室。
有康泓者，昔在北間，聞開弟子敘開昔在山中，每有神仙去來，迺遙心敬挹。及後從役南海，親與相見。側席鑽仰，稟聞備至，迺為之傳讚曰：
蕭哉若人，飄然絕塵。外軌小乘，
內暢空身。玄象暉曜，高步是臻。
飡茹芝英，流浪巖津。
晉興寧元年，陳郡袁宏為南海太守，與弟頴叔及沙門支法防，共登羅浮山。至石室口，見開形骸及香火瓦器猶存。宏曰：法師業行殊群，正當如蟬蛻耳。迺為讚曰：
物俊招奇，德不孤立。遼遼幽人，
望巖凱入。飄飄靈仙，茲焉遊集。
遺屣在林，千載一襲。
後沙門僧景、道漸並欲登羅浮，竟不至頂。
竺佛調者，未詳氏族，或云天竺人。事佛圖澄為師，住常山寺積年。業尚純樸，不表飾言，時咸以此高之。常山有奉法者，兄弟二人，居去寺百里。兄婦疾篤，載至寺側，以近醫藥。兄既奉調為師，朝晝常在寺中諮詢行道。異日調忽往其家，弟具問嫂所苦，并審兄安否。調曰：病者粗可，卿兄如常。調去後，弟亦策馬繼往。言及調旦來，兄驚曰：和上旦初不出寺，汝何容見。兄弟爭以問調，調笑而不答，咸共異焉。
調或獨入山一年半歲，齎乾飯數升，還恒有餘。有人嘗隨調山行數十里，天暮大雪，調入石穴虎窟中宿，虎還共臥窟前，調謂虎曰：我奪汝處，有愧如何。虎迺弭耳下山，從者駭懼。調後自剋亡日，遠近皆至，悉與語曰：天地長久，尚有崩壞，豈況人物而求永存。若能盪除三垢，專心真淨，形數雖乖，而必同契。眾咸流涕固請，調曰：死生命也，其可請乎。調迺還房端坐，以衣蒙頭，奄然而卒。後數年，調白衣弟子八人入西山伐木，忽見調在高巖上，衣服鮮明，姿儀暢悅，皆驚喜作禮：和上尚在耶。調曰：吾常在耳。具問知舊可否，良久乃去。八人便捨事還家，向諸同法者說，眾無以驗之，共發塚開棺，不復見屍，唯衣履在焉。
有記云：此竺佛調，譯出法鏡經及十慧等。案釋道安經錄云：漢靈帝光和中，有沙門嚴佛調，共安玄都尉譯出法鏡經及十慧等，語在譯經傳。而此中佛調迺東晉中代時人，見名字是同，便謂為一，謬矣。
耆域者，天竺人也。周流華戎，靡有常所，而倜儻神奇，任性忽俗。迹行不恒，時人莫之能測。自發天竺，至于扶南，經諸海濱，爰及交廣，並有靈異。既達襄陽，欲寄載過江，船人見梵沙門衣服弊陋，輕而不載，船達北岸，域亦已度。前行見兩虎，虎弭耳掉尾，域以手摩其頭，虎下道而去，兩岸見者隨從成群。
以晉惠之末，至于洛陽，諸道人悉為作禮，域胡跪晏然，不動容色。時或告人以前身所更，謂支法淵從牛中來，竺法興從人中來。又譏諸眾僧，謂衣服華麗，不應素法。見洛陽宮城云：髣髴似忉利天宮，但自然之與人事不同耳。域謂沙門耆闍蜜曰：匠此宮者從忉利天來，成便還天上矣。屋脊瓦下，應有千五百作器。時咸云，昔聞此匠實以作器著瓦下。又云，宮成之後，尋被害焉。
時衡陽太守南陽滕永文在洛，寄住滿水寺。得病經年不差，兩脚攣屈不能起行。域往看之，曰：君欲得病疾差不。因取淨水一杯，楊柳一枝，便以楊柳拂水，舉手向永文而呪，如此者三。因以手搦永文兩膝令起，即起行步如故。此寺中有思惟樹數十株枯死，域問永文此樹死來幾時，永文曰：積年矣。域即向樹呪，如呪永文法，樹尋荑發，扶疎榮茂。尚方暑中有一人病癥將死，域以應器著病者腹上，白布通覆之。呪願數千言，即有臭氣薰徹一屋，病者曰：我活矣。域令人舉布，應器中有若垽淤泥者數升，臭不可近，病者遂活。
洛陽兵亂，辭還天竺。洛中沙門竺法行者，高足僧也。時人方之樂令，因請域曰：上人既得道之僧，願留一言，以為永誡。：域曰：可普會眾人也。眾既集，域昇高座曰：守口攝身意，慎莫犯眾惡。修行一切善，如是得度世。言訖便禪默。行重請曰：願上人當授所未聞，如斯偈義，八歲童子亦已諳誦，非所望於得道人也。域笑曰：八歲雖誦，百歲不行，誦之何益。人皆知敬得道者，不知行之自得道。悲夫。吾言雖少，行者益多也。於是辭去。數百人各請域中食，域皆許往。明旦五百舍皆有一域，始謂獨過。後相讎問，方知分身降焉。既發，諸道人送至河南城。域徐行，追者不及。域迺以杖畫地曰：於斯別矣。其日有從長安來者，見域在彼寺中。又賈客胡濕登者，即於是日將暮，逢域於流沙，計已行九千餘里。既還西域，不知所終。
揵陀勒者，本西域人，來至洛陽積年。眾雖敬其風操，而終莫能測。後謂眾僧曰：洛東南有槃鵄山，山有古寺廟處，基墌猶存，可共修立。眾未之信，試逐檢視。入山到一處，四面平坦，勒示云：此即寺基也。即掘之，果得寺下石基。後示講堂僧房處，如言皆驗，眾咸驚歎，因共修立，以勒為寺主。寺去洛城一百餘里，朝朝至洛陽諸寺赴中，暮輒乞油一鉢，還寺然燈。以此為常，未曾違失。有人健行，欲隨勒觀其遲疾，奔馳流汗，恒苦不及。勒令執袈裟角，唯聞厲風之響，不復覺倦，須臾至寺。勒後不知所終。
訶羅竭者，本樊陽人。少出家，誦經二百萬言。性虛玄，守戒節，善舉厝，美容色。多行頭陀，獨宿山野。晉武帝太康九年暫至洛陽，時疫疾甚流，死者相繼，竭為呪治，十差八九。至晉惠帝元康元年，乃西入，止婁至山石室中坐禪。此室去水既遠，時人欲為開㵎，竭曰：不假相勞。乃自起以左脚蹍室西石壁，壁陷沒指，既拔足，水從中出。清香軟美，四時不絕，來飲者皆止飢渴，除疾病。
至元康八年端坐從化，弟子依西國法闍維之。焚燎累日，而屍猶坐火中，水不灰燼，乃移還石室內。後西域人竺定字安世，晉咸和中往其國，親自觀視，屍儼然平坐，已三十餘年。定後至京，傳之道俗。
竺法慧，本關中人，方直有戒行。入嵩高山，事浮圖密為師。晉康帝建元元年至襄陽，止羊叔子寺。不受別請，每乞食，輒齎繩床自隨，於閑曠之路，則施之而坐。時或遇雨，以油帔自覆，雨止，唯見繩床，不知慧所在，訊問未息，慧已在床。每語弟子法照曰：汝過去時折一鷄脚，其殃尋至。俄而照為人所擲，脚遂永疾。後語弟子云：新野有一老公當命過，吾欲度之。仍行於畦畔之間。果見一公，將牛耕田，慧從公乞牛，公不與，慧前自捉牛鼻，公懼其異，遂以施之。慧牽牛呪願，七步而反，以牛還公。公少日而亡。
後征西庾稚恭鎮襄陽，既素不奉法，聞慧有非常之迹，甚嫉之。慧預告弟子曰：吾宿對尋至，誡勸眷屬令懃修福善。爾後二日，果收而刑之，春秋五十八矣。臨死語眾人云：吾死後三日，天當暴雨。至期果洪注，城門水深一丈，居民漂沒，多有死者。
時有范材者，巴西閬中人，初為沙門，賣卜于河東市。徒跣弊衣，冬夏一服，言事亦頗時有驗。後遂退道染俗，習張陵之教云。
安慧則，未詳氏族。少無恒性，卓越異人，而工正書，善談吐。晉永嘉中，天下疫病，則晝夜祈誠，願天神降藥以愈萬民。一日出寺門，見兩石形如甕，則疑是異物，取看之，果有神水在內。病者飲服，莫不皆愈。後止洛陽大市寺，手自細書黃縑，寫大品經一部，合為一卷。字如小豆，而分明可識，凡十餘本。以一本與汝南周仲智妻胡母氏供養，胡母過江齎經自隨，後為災火所延，倉卒不暇取經，悲泣懊惱，火息後，乃於灰中得之。首軸顏色，一無虧損。于時同見聞者，莫不迴邪改信。此經今在京師簡靖寺首尼處。
時洛陽又有康慧持者，亦神異通靈云。
涉公者，西域人也。虛靖服氣，不食五穀，日能行五百里。言未然之事，驗若指掌。以苻堅建元十二年至長安。能以祕呪，呪下神龍，每旱，堅常請之呪龍，俄而龍下鉢中，天輒大雨。堅及群臣親就鉢中觀之，咸歎其異。堅奉為國神，士庶皆投身接足，自是無復炎旱之憂。
至十六年十二月無疾而化，堅哭之甚慟。卒後七日，堅以其神異，試開棺視之，不見尸骸所在，唯有殮被存焉。至十七年，自正月不雨，至于六月。堅減膳撤懸，以迎和氣，至七月降雨。堅謂中書朱肜曰：涉公若在，朕豈燋心於雲漢若是哉，此公其大聖乎。肜曰：斯術幽遠，實亦曠古之奇也。
釋曇霍者，未詳何許人。蔬食苦行，常居塚間樹下，專以神力化物。時河西鮮卑偷髮利鹿孤愆據西平，自稱為王，號年建和。建和二年十一月，霍從河南來，至自西平，持一錫杖，令人跪之，云：此是波若眼，奉之可以得道。人遺其衣物，受而輒投諸地，或放之河中。有頃，衣自還本主，一無所污。行疾如風，力者追之，恒困不及。言人死生貴賤，毫釐無爽。人或藏其錫杖，霍閉目少時，立知其處，並奇其神異，終莫能測。然因之事佛者甚眾。
鹿孤有弟耨檀，假署車騎，權傾偽國。性猜忌，多所賊害。霍每謂檀曰：當修善行道，為後世橋梁。檀曰：僕先世以來，恭事天地名山大川。今一旦奉佛，恐違先人之旨。公若能七日不食，顏色如常，是為佛道神明，僕當奉之。乃使人幽守七日，而霍無飢渴之色。檀遣沙門智行密持餅遺霍，霍曰：吾嘗誰欺，欺國王耶。檀深奇之，厚加敬仰。因此改信，節殺興慈。國人既蒙其祐，咸稱曰大師，出入街巷，百姓並迎為之禮。
檀有女，病甚篤，請霍救命，霍曰：死生有命，聖不能轉，吾豈能延壽，正可知早晚耳。檀固請之，時宮後門閉，霍曰：急開後門，及開則生，不及則死。檀命開之不及而卒。至晉義熙三年，耨檀為勃勃所破，涼土兵亂，不知所之。
史宗者，不知何許人。常著麻衣，或重之為納，故世號麻衣道士。身多瘡疥，性調不恒。常在廣陵白土𡍖，賃𡍖謳唱，引䋏以自欣暢，得直隨以施人。栖憩無定所，或隱或顯。時高平檀祇為江都令，聞而召來，應對機捷，無所拘滯，博達稽古，辯說玄儒。乃賦詩一首曰：有欲苦不足，無欲亦無憂。未若清虛者，帶索被玄裘。浮遊一世間，汎若不繫舟。方當畢塵累，栖志且山丘。檀祇知非常人，遣還所在。遺布三十匹，悉以乞人。
後有一道人，不知姓名，常齎一杖一箱自隨。嘗逼暮來，詣海鹽令云：欲數日行，暫倩一人，可見給不。令曰：隨意取之。乃選取守鵝鴨小兒形服最醜者將去。倏忽之間，至一山上。山上有屋，屋中有三道人，相見欣然共語，小兒不解。至中困，道人為小兒就主人索食，得一小塸食，狀如熟艾，食之飢止。向冥，道人辭欲還去。聞屋中人問云：君知史宗所在不，其讁何當竟。道人云：在徐州江北廣陵白土𡍖上，計其讁亦竟也。屋中人便作書曰：因君與之。道人以書付小兒。比曉，便至縣，與令相見云：欲少日停此。令曰：大善。問箱中有何等，答云：書疏耳。
道人常在廳事上眠，以箱杖著床頭，令使持時人夜偷取欲看之，道人已知，暮輒高懸箱杖，當下而臥，永不可得。後與令辭曰：吾欲小停，而君恆欲偷人，正爾便去耳。令呼先小兒，問近所經。小兒云：道人令其捉杖，飄然而去，或聞足下波浪耳。并說山中人寄書猶在小兒衣帶，令開看，都不解。乃寫取，封其本書，令人送此小兒至白土𡍖，送與史宗。宗開書大驚云：汝那得蓬萊道人書耶。宗後南遊吳會，嘗過漁梁，見漁人大捕，宗乃上流洗浴，群魚皆散，其潛拯物類如此。
後憩上虞龍山大寺。善談莊老，究明論孝，而韜光隱迹，世莫之知。會稽謝邵、魏邁之、放之等，並篤論淵博，皆師受焉。後同止沙門，夜聞宗共語者，頗說蓬萊上事，曉便不知宗所之。陶淵明記白土𡍖遇三異法師，此其一也。或云有商人海行，於孤洲上見一沙門，求寄書與史宗。置書於船中，同侶欲看書，書著船不脫，及至白土𡍖書，飛起就宗，宗接而將去。
杯度者，不知姓名。常乘木杯度水，因而為目。初見在冀州。不修細行，神力卓越，世莫測其由來。嘗於北方寄宿一家，家有一金像，度竊而將去，家主覺而追之，見度徐行，走馬逐而不及。至孟津河浮木杯於水，憑之度河，無假風棹，輕疾如飛。俄而度岸，達于京師。見時可年四十許，帶索繿縷，殆不蔽身。言語出沒，喜怒不均。或嚴氷扣凍而洒浴，或著屐上床，或徒行入市。唯荷一蘆圌子，更無餘物。乍往延賢寺法意道人處，意以別房待之。後欲往延步江，於江側就航，人告度，不肯載之。復累足杯中，顧眄吟詠，杯自然流，直度北岸，行向廣陵。
遇村舍有李家八關齋，先不相識，乃直入齋堂而坐，置蘆圌於中庭。眾以其形陋，無恭敬心。李見蘆圌當道，欲移置牆邊，數人舉不能動。度食竟，提之而去，笑曰：四天王李家。于時有一豎子，窺其圌中，見四小兒並長數寸，面目端正，衣裳鮮潔，於是追覓不知所在。後三日，乃見在西界蒙籠樹下坐，李跪拜請還家，月日供養。度不甚持齋，飲酒噉肉，至於辛鱠，與俗不殊。百姓奉上，或受不受。沛國劉興伯為兗州刺史，遣使要之，負圌而來。興伯使人舉視，十餘人不勝。伯自看，唯見一敗納及一木杯。後還李家，復得三十餘日。清旦忽云：欲得一袈裟，中時令辦。李即經營，至中未成。度云暫出，至冥不反。合境聞有異香，疑之為怪。處處覓度，乃見在北巖下，鋪敗袈裟於地，臥之而死。頭前脚後，皆生蓮華，華極鮮香，一夕而萎，邑人共殯葬之。後數日有人從北來云，見度負蘆圌行向彭城。乃共開棺，唯見鞾履。
既至彭城，遇有白衣黃欣，深信佛法，見度禮拜，請還家。其家至貧，但有麥飯而已，度甘之怡然。止得半年，忽語欣云：可覓蘆圌三十六枚，吾須用之。答云：此間正可有十枚，貧無以買，恐不盡辦。度曰：汝但檢覓，宅中應有。欣即窮檢，果得三十六枚，列之庭中。雖有其數，亦多破敗。比欣次第熟視，皆已新完。度密封之，因語欣令開，乃見錢帛皆滿，可堪百許萬。識者謂是杯度分身他土，所得䞋施，迴以施欣，欣受之皆為功德。經一年許，度辭去，欣為辦糧食，明晨見糧食具存，不知度所在。
經一月許，復至京師。時潮溝有朱文殊者，少奉法，度多來其家。文殊謂度云：弟子脫捨身沒苦，願見救濟。脫在好處，願為法侶。度不答。文殊喜曰：佛法默然，已為許矣。後東遊入吳郡。路見釣魚師，因就乞魚，魚師施一餧者。度手弄反覆，還投水中，游泳而去。又見魚網師，更從乞魚。網師瞋罵不與，度乃捻取兩石子擲水中，俄而有兩水牛鬪其網中，網既碎敗，不復見牛，度亦已隱。行至松江，乃仰蓋於水中，乘而度岸。經涉會稽、剡縣，登天台山，數月而反京師。
時有外國道人，名僧佉吒，寄都下長干寺住。有客僧僧悟者，與吒同房。宿於窓隙中，見吒取寺剎捧之入雲，然後將下。悟不敢言，但深加敬仰。時有一人，姓張名奴，不知何許人。不甚見食，而常自肥悅，冬夏常著單布衣。佉吒在路行，見張奴欣然而笑。佉吒曰：吾東見蔡㹠，南訊馬生，北遇王年，今欲就杯度，乃與子相見耶。張奴乃題槐樹而歌曰：濛濛大象內，照曜實顯彰。何事迷昏子，縱惑自招殃。樂所少人往，苦道若翻囊。不有松栢操，何用擬風霜。閑預紫烟表，長歌出昊蒼。澄靈無色外，應見有緣鄉。歲曜毘漢后，辰麗輔殷王。伊余非二仙，晦迹於九方。亦見流俗子，觸眼致酸傷。略謠觀有念，寧曰盡矜章。佉吒曰：前見先生禪思幽岫，一坐百齡。大悲熏心，靖念枯骨。亦題頌曰：悠悠世事，或滋損益。使欲塵神，橫生悅懌。惟此哲人，淵覺先見。思形浮沫，矚影遄電。累躓聲華，蔑醜章弁。視色悟空，翫物傷變。捨紛絕有，斷習除戀。青條曲蔭，白茅以薦。依畦啜麻，隣崖飲洊。慧定計照，妙真曰眷。慈悲有增，深想無倦。言竟各去。爾後月日，不復見此二人。傳者云，將僧悟共之南岳不及。張奴與杯度相見，甚有所敘，人所不解。
度猶停都少時，遊止無定，請召，或往不往。時南州有陳家，頗有衣食，度往其家，甚見料理。聞都下復有一杯度，陳家父子五人，咸不信，故下都看之，果如其家杯度，形相一種。陳為設一合蜜薑，及刀子熏陸香手巾等，度即食蜜薑都盡，餘物宛在膝前。其父子五人，恐是其家杯度，即留二弟停都守視，餘三人還家，家中杯度如舊，膝前亦有香刀子等，但不噉蜜薑為異。乃語陳云：刀子鈍，可為磨之。二弟都還，云彼度已移靈鷲寺。其家度忽求黃紙兩幅作書，書不成字，合同其背。陳問：上人作何券書。度不答，竟莫測其然。
時吳郡民朱靈期使高驪還，值風舶飄，經九日至一洲邊。洲上有山，山甚高大，入山採薪，見有人路，靈期乃將數人隨路告乞，行十餘里，聞磬聲香烟，於是共稱佛禮拜。須臾見一寺甚光麗，多是七寶莊嚴，見有十餘僧，皆是石人，不動不搖，乃共禮拜還反行。步少許，聞唱導聲，還往更看，猶是石人。靈期等相謂：此是聖僧，吾等罪人不能得見。因共竭誠懺悔。更往，乃見真人，為期等設食。食味是菜，而香美不同世。食竟，共叩頭禮拜，乞速還至鄉。有一僧云：此間去都，乃二十餘萬里。但令至心，不憂不速也。因問期云：識杯度道人不。答言：甚識。因指北壁有一囊掛錫杖及鉢云：此是杯度許，今因君以鉢與之。并作書著函中。別有一青竹杖，語言：但擲此杖置舫前水中，閉船靜坐，不假勞力，必令速至。於是辭別，令一沙彌送至門上，語言：此道去，行七里便至舫，不須從先路也。如言西轉，行七里許至舫，即具如所示。唯聞舫從山頂樹木上過，都不見水。經三日，至石頭淮而住，亦不復見竹杖所在。舫入淮至朱雀門，乃見杯度騎大船欄以杖捶之，曰：馬馬何不行。觀者甚多。靈期等在舫遙禮之，度乃自下舫取書并鉢，開書視之，字無人識者。度大笑曰：使我還那。取鉢擲雲中，還接之，云：我不見此鉢四千年矣。度多在延賢寺法意處。時世以此鉢異物，競往觀之。一說云：靈期舫漂至一窮山，遇見一僧來云：是度上弟子，昔持師鉢而死治城寺，今因君以鉢還師，但令一人擎鉢舫前，一人正拕，自安隱至也。期如所教，果獲全濟。時南州杯度當其騎欄之日，爾日早出，至晚不還。陳氏明旦見門扇上有青書六字云：福德門，靈人降。字劣可識，其家杯度遂絕迹矣。
都下杯度猶去來山邑，多行神呪。時庾常婢偷物而叛，四追不擒，乃問度，度云：已死在金城江邊空塚中。往看，果如所言。孔寧子時為黃門侍郎，在廨患痢，遣信請度。度呪竟云：難差。見有四鬼，皆被傷截。寧子泣曰：昔孫恩作亂，家為軍人所破，二親及叔，皆被痛酷。寧子果死。又有齊諧妻胡母氏病，眾治不愈，後請僧設齋，齋坐有僧聰道人，勸迎杯度。度既至，一呪病者即愈，齊諧伏事為師，因為作傳，記其從來神異，大略與上同也。
至元嘉三年九月，辭諧入京，留一萬錢物寄諧，倩為營齋，於是別去。行至赤山湖，患痢而死。諧即為營齋，并接屍還葬建業之覆舟山。至四年，有吳興邵信者，甚奉法，遇傷寒病，無人敢看，乃悲泣念觀音。忽見一僧來，云是杯度弟子，語云：莫憂，家師尋來相看。答云：度師已死，何容得來。道人云：來復何難。便衣帶頭出一合許散與服之，病即差。又有杜僧哀者，住在南岡下，昔經伏事杯度。兒病甚篤，乃思念恨不得度練神呪。明日忽見度來，言語如常，即為呪，病者便愈。
至五年三月八日，度復來齊諧家，呂道慧、聞人怛之、杜天期、水丘熙等並共見，皆大驚，即起禮拜。度語眾人言：年當大凶，可懃修福業。法意道人甚有德，可往就其修立故寺，以禳災禍也。須臾聞，上有一僧喚度，度便辭去，云：貧道當向交廣之間，不復來也。齊諧等拜送慇懃，於是絕迹。頃世亦言時有見者，既未的其事，故無可傳也。
釋曇始，關中人。自出家以後，多有異迹。晉孝武大元之末，齎經律數十部，往遼東宣化，顯授三乘，立以歸戒，蓋高句驪聞道之始也。義熙初，復還關中，開導三輔。始足白於面，雖跣涉泥水，未嘗沾涅，天下咸稱白足和上。時長安人王胡，其叔死數年，忽見形還，將胡遍遊地獄，示諸果報。胡辭還，叔謂胡曰：既已知因果，但當奉事白足阿練。胡遍訪眾僧，唯見始足白於面，因而事之。
晉末朔方凶奴赫連勃勃破擭關中，斬戮無數。時始亦遇害，而刀不能傷，勃勃嗟之，普赦沙門，悉皆不殺。始於是潛遁山澤，修頭陀之行。後拓跋燾復剋長安，擅威關洛。時有博陵崔皓，少習左道，猜嫉釋教。既位居偽輔，燾所仗信，乃與天師寇氏說燾以佛教無益，有傷民利，勸令廢之。燾既惑其言，以偽太平七年，遂毀滅佛法。分遣軍兵，燒掠寺舍，統內僧尼，悉令罷道。其有竄逸者，皆遣人追捕，得必梟斬。一境之內，無復沙門。始唯閉絕幽深，軍兵所不能至。
至太平之末，始知燾化時將及，以元會之日，忽杖錫到宮門。有司奏云：有一道人足白於面，從門而入。燾令依軍法，屢斬不傷。遽以白燾，燾大怒，自以所佩劍斫之，體無餘異，唯劍所著處有痕如布線焉。時北園養虎于檻，燾令以始餧之，虎皆潛伏，終不敢近。試以天師近檻，虎輒鳴吼。燾始知佛化尊高，黃老所不能及。即延始上殿，頂禮足下，悔其愆失。始為說法，明辯因果。燾大生愧懼，遂感癘疾。崔寇二人次發惡病，燾以過由於彼，於是誅剪二家，門族都盡。宣下國中，興復正教。俄而燾卒，孫𤀹襲位，方大弘佛法，盛迄于今。始後不知所終。
釋法朗，高昌人。幼而執行精苦，多諸徵瑞，韜光蘊德，人莫測其所階。朗師釋法進亦高行沙門，進嘗閉戶獨坐，忽見朗在前，問從何處來，答云：從戶鑰中入。云：與遠僧俱至，日既將中，願為設食。進即為設食，唯聞匕鉢之聲，竟不見人。昔廬山慧遠嘗以一袈裟遺進，進即以為䞋。朗云：眾僧已去，別日當取之。後見執爨者就進取衣，進即與之。訪常執爨者，皆云不取，方知是先聖人權迹取也。
至魏虜毀滅佛法，朗西適龜茲。龜茲王與彼國大禪師結約：若有得道者至，當為我說，我當供養。及朗至，乃以白王，王待以聖禮。後終於龜茲，焚屍之日，兩眉湧泉直上于天，眾歎希有，收骨起塔。後西域人來北土具傳此事。
時涼州復有沙門智整，亦貞苦有異行，為𢆰主楊難當所事，後入寒峽山石穴中不返。
邵碩者，本姓邵名碩，始康人。居無常所，怳忽如狂，為人大口，眉目醜拙。小兒好追而弄之，或入酒肆同人酣飲。而性好佛法，每見形像，無不禮拜贊歎，悲感流淚。碩本有三男二女，大男惠生者亦出家。碩以宋初亦出家入道，自稱碩公。出入行往，不擇晝夜。遊歷益部諸縣，及往蠻中，皆因事言謔，協以勸善。至人家眠地者，人家必有死。就人乞細席，必有小兒亡，時人咸以此為讖。至四月八日，成都行像，碩於眾中匍匐作師子形。爾日郡縣亦言見碩作師子形，乃悟其分身也。
刺史蕭惠開及劉孟明等，並挹事之。孟明以男子衣，衣二妾，試碩云：以此二人給公為左右可乎。碩為人好韻語，乃謂明曰：寧自乞酒以漬嚥，不能與阿夫竟殘年。後一朝忽著布帽詣孟明，少時明卒。先是孟明長史沈仲玉，改鞭杖之格，嚴重常科。碩謂玉曰：天地嗷嗷從此起，若除鞭格得刺史。玉信而除之。及孟明卒，仲玉果行州事。
以宋元徽元年九月一日卒岷山通雲寺。臨亡，語道人法進云：可露吾骸，急繫履著脚。既而依之，出屍置寺後。經二日，不見所在。俄而有人從郫縣來，過進云：昨見碩公在市中，一脚著履，漫語云：小子無宜適，失我履一隻。進驚而檢問沙彌，沙彌答云：近送屍出時怖懼，右脚一履不得好繫，遂失之。其迹詭異，莫可測也。後竟不知所終。
釋慧安，未詳何許人。少經被虜，屬荊州人為奴，執役懃緊，主甚愛之。年十八，聽出家，止江陵琵琶寺。風貌庸率，頗共輕之。時為沙彌，眾僧列坐，輒使行水。安恒執空瓶從上至下，水常不竭，時咸以異焉。
及受具戒，稍顯靈迹。嘗月晦夕，共同學慧濟上堂布薩，堂戶未開，安乃綰濟指從壁隙而入，出亦如之。濟甚駭懼，不敢發言。後乃與濟共坐塔下，便語濟云：吾當遠行，今與君別。頃之，便見天人伎樂香花，布滿空中。濟唯驚懼，竟不得語。安又謂曰：吾前後事迹，慎勿妄說，說必有咎。唯西南有一白衣，是新發意菩薩，可具為說之。於是辭去，便附商人入湘川。中路患痢極篤，謂船主曰：貧道命必應盡，但出置岸邊，不須器木。氣絕之後，即施蟲鳥。商人依其言，出臥岸側。夜見火炎從身而出，商人怪懼，就往觀之，已氣絕矣。商人行至湘東，見安亦已先至，俄又不知所之。濟後至陟屺寺，詣隱士南陽劉虬，具言其事。虬即起遙禮之，謂濟曰：此得道之人，入火光三昧也。
時蜀中又有僧覽、法衛，並有異迹，時人亦疑得聖果也。
釋法匱，本姓阮，吳興於潛人。少出家，為京師枳園寺法楷弟子。楷素有學功，特精經史，瑯瑘王奐、王肅並共師焉。匱為性恭默，少語言，樸然自守，不涉人事。誦法華經一部。寺有上座塵勝法師老病，匱從為依止，營護甚至。及勝亡，殯葬如法。每齋會得直，聚以造栴檀像，像成，自設大會。
其本家僑居京師大市，是旦還家，又至定林，復還枳園。後三處考覆，皆見匱來中食，實是一時而三處赴焉。爾日晚還房臥，奄然而卒。屍甚香軟，手屈二指，眾咸悟其得二果。時猶為沙彌，而靈迹殊異，遂聞於武帝，帝親臨幸，為會僧設供。文惠、文宣，並到房頂禮，為營理葬殮。百姓雲赴，䞋施重疊。仍以所得利養，起枳園寺塔。是歲齊永明七年也。
釋僧慧，姓劉，不知何許人。在荊州數十年。南陽劉立陟屺年，請以居之。時人見之已五六十年，終亦不老。舉止趨爾，無甚威儀。往至病人家，若瞋者必死，喜者必差，時咸以此為讖。凡未相識者，並悉其親表存亡。慧嘗至江邊，告津吏求度，吏迫以舟小，未及過之。須臾已見慧在彼，兩岸諸人，咸歎神異。中山甄恬、南平車曇同日請慧，慧皆赴之。後兩家檢覆，方知分身。
齊永明中，文慧要下京，行過保誌，誌撫背曰：赤龍子。他無所言。慧後還荊，遇見鎮西長史劉景𦼆，忽泣慟而投之，數日𦼆果為刺史所害。後至湘州城南，忽云地中有碑，眾人試掘，果得二枚。慧後不知所終，或云永元中卒於江陵。
時江陵長沙寺又有釋慧遠者，本沙門慧印之蒼頭也。印見其有信，因為出家，仍行般舟之業。數歲勤苦，遂有神異，能分身赴請，及預記興亡等。
釋慧通，不知何許人也。宋元嘉中，見在壽春。衣服趨爾，寢宿無定，遊歷村里，飲讌食噉，不異恒人。常自稱鄭散騎，言未然之事，頗時有驗。江陵邊有僧歸者，遊賈壽春。將應反鄉，路值慧通，稱欲寄物。僧歸時自負重擔，固以致辭，遂強置擔上，而了不覺重。行數里，便別去，謂僧歸曰：我有姊在江陵作尼，名惠緒，住三層寺，君可為我相聞，道尋欲往。言訖忽然不見，顧視擔上所寄物亦失。僧歸既至，尋得慧緒，具說其意。緒既無此弟，亦不知何以而然。乃自往來壽春尋之，竟不相見。通後自往江陵，而慧緒已死。入其房中，訊問委悉，因留江陵少時。路由人家墳墓，無不悉其氏族死亡年月，傳以相問，並如其言。或時懸指偷劫，道其罪狀。於是群盜遙見通者，輒間行避走。
又於江津路值一人，忽以杖打之，語云：可駛歸去，看汝家若為。此人至家，果為延火所及，舍物蕩盡。齊永元初，忽就相識人任漾求酒甚急，云：今應遠行，不復相見。為謝諸知識，並宜精懃修善為先。飲酒畢，至牆邊臥地，就看已死。後數十日，復有人於市中見之。追及共語，久之乃失。
釋保誌，本姓朱，金城人。少出家，止京師道林寺，師事沙門僧儉為和上，修習禪業。至宋太始初，忽如僻異。居止無定，飲食無時，髮長數寸，常跣行街巷。執一錫杖，杖頭掛剪刀及鏡，或掛一兩匹帛。齊建元中，稍見異迹，數日不食，亦無飢容。與人言語，始若難曉，後皆効驗。時或賦詩，言如讖記。京土士庶，皆共事之。
齊武帝謂其惑眾，收駐建康。明旦人見其入市，還檢獄中，誌猶在焉。誌語獄吏：門外有兩輿食來，金鉢盛飯，汝可取之。既而齊文慧太子、竟陵王子良，並送食餉誌，果如其言。建康令呂文顯以事聞武帝，帝即迎入，居之後堂。一時屏除內宴，誌亦隨眾出。既而景陽山上，猶有一誌，與七僧俱，帝怒遣推檢，失所在。問吏啟云：誌久出在省，方以墨塗其身。時僧正法獻，欲以一衣遺誌，遣使於龍光、罽賓二寺求之，並云：昨宿旦去。又至其常所造厲侯伯家尋之，伯云：誌昨在此行道，旦眠未覺。使還以告獻，方知其分身三處宿焉。誌常盛冬祖行。沙門寶亮欲以衲衣遺之，未及發言，誌忽來引納而去。又時就人求生魚鱠，人為辦覓，致飽乃去。還視盆中，魚游活如故。誌後假武帝神力，見高帝於地下，常受錐刀之苦，帝自是永廢錐刀。
齊衛尉胡諧病，請誌，誌往疏云：明屈。明日竟不往。是日諧亡，載屍還宅。誌云：明屈者，明日屍出也。齊太尉司馬殷齊之隨陳顯達鎮江州，辭誌，誌畫紙作一樹，樹上有烏，語云：急時可登此。後顯達逆即，留齊之鎮州。及敗，齊之叛入廬山，追騎將及，齊之見林中有一樹，樹上有烏，如誌所畫，悟而登之，烏竟不飛，追者見烏，謂無人而反，卒以見免。齊屯騎桑偃將欲謀反，往詣誌，誌遙見而走，大呼云：圍臺城，欲反逆，斫頭破腹。後未旬事發，偃叛往朱方，為人所得，果斫頭破腹。梁鄱陽忠烈王，嘗屈誌來第會。忽令覓荊子甚急，既得，安之門上，莫測所以。少時王便出為荊州刺史，其預鑒之明，此類非一。
誌多去來興皇、淨名兩寺。及今上龍興，甚見崇禮。先是齊時多禁誌出入，今上即位，下詔曰：誌公迹拘塵垢，神遊冥寂。水火不能燋濡，蛇虎不能侵懼。語其佛理，則聲聞以上，談其隱倫，則遁仙高者。豈得以俗士常情，空相拘制，何其鄙狹一至於此。自今行道來往，隨意出入，勿得復禁。誌自是多出入禁內。天監五年冬旱，雩祭備至，而未降雨。誌忽上啟云：誌病不差，就官乞治。若不啟百，官應得鞭杖，願於華光殿講勝鬘請雨。上即使沙門法雲講勝鬘，講竟，夜便大雪。誌又云：須一盆水，加刀其上。俄而雨大降，高下皆足。
上嘗問誌云：弟子煩惑未除，何以治之。答云：十二。識者以為十二因緣治惑藥也。又問十二之旨，答云：旨在書字時節刻漏中。識者以為書之在十二時中。又問：弟子何時得靜心修習。答云：安樂禁。識者以為禁者止也，至安樂時乃止耳。後法雲於華林寺講法華，至假使黑風。誌忽問風之有無，答云：世諦故有，第一義則無也。誌往復三四番，便笑云：若體是假有，此亦不可解，難可解。其辭旨隱沒，類皆如此。
有陳御虜者，舉家事誌甚篤。誌嘗為其現真形，光相如菩薩像焉。誌知名顯奇四十餘載，士女恭事者數不可稱。至天監十三年冬，於臺後堂謂人曰：菩薩將去。未及旬日，無疾而終。屍骸香軟，形貌熙悅。臨亡然一燭，以付後閣舍人吳慶，慶即啟聞，上歎曰：大師不復留矣，燭者將以後事屬我乎。因厚加殯送，葬于鍾山獨龍之阜，仍於墓所立開善精舍。勅陸倕製銘辭於塚內，王筠勒碑文於寺門。傳其遺像，處處存焉。初誌顯迹之始，年可五六十許，而終亦不老，人咸莫測其年。有徐捷道者，居于京師九日臺北。自言是誌外舅弟，小誌四年，計誌亡時應年九十七矣。
時梁初蜀中又有道香、僧朗，亦並有神力云。
論曰：神道之為化也，蓋以抑夸強，摧侮慢，挫兇銳，解塵紛。至若飛輪御寶，則善信歸降，竦石參烟，則力士潛伏。當知至治無心，剛柔在化。自晉惠失政，懷愍播遷，中州寇蕩，群羯亂交，淵曜篡虐於前，勒虎潛兇於後。郡國分崩，民遭屠炭。澄公憫鋒鏑之方始，痛刑害之未央。遂彰神化於葛陂，騁懸記於襄鄴。藉祕呪而濟將盡，擬香氣而拔臨危。瞻鈴映掌，坐定吉凶。終令二石稽首，荒裔子來，澤潤蒼萠，固無以校也。其後佛調、耆域、涉公、杯度等，或韜光晦影，俯同迷俗，或顯現神奇，遙記方兆，或死而更生，或窆後空墎。靈迹怪詭，莫測其然。但典章不同，祛取亦異。至如劉安、李脫，書史則以為謀僣妖蕩，仙錄則以為羽化雲翔。夫理之所貴者合道也，事之所貴者濟物也。故權者反常而合道，利用以成務。然前傳所紀，其詳莫究。或由法身應感，或是遁仙高逸。但使一介兼又，便足矣。至如慧則之感香甕，能致痼疾消療；史宗之過漁梁，迺令潛鱗得命。白足臨刃不傷，遺法為之更始。保誌分身圓戶，帝王以之加信。光雖和而弗污其體，塵雖同而弗渝其真。故先代文紀，並見宗錄。若其夸衒方伎，左道亂時。因神藥而高飛，藉芳芝而壽考。與夫鷄鳴雲中，狗吠天上，蛇鵠不死，龜靈千年，曾是為異乎。
贊曰：土資水澤，金由火煎。強梁扈化，假見威權。澄照襄土，開導蓄川。惠茲兩葉，綏彼四邊。如不繄賴，民命何全。
竺僧顯，本姓傅氏，北地人。貞苦善戒節，蔬食誦經，業禪為務。常獨處山林，頭陀人外。或時數日入禪，亦無飢色。時劉曜寇蕩西京，朝野崩亂。顯以晉太興之末，南逗江左。復歷名山，修己恒業。後遇疾綿篤，乃屬想西方，心甚苦至。見無量壽佛，降以真容，光照其身，所苦都愈。是夕便起澡浴，為同住及侍疾者說己所見，并陳誡因果，辭甚精析。至明清晨，平坐而化。室內有殊香，旬餘乃歇。
帛僧光，或云曇光，未詳何許人。少習禪業。晉永和初，遊于江東，投剡之石城山。山民咸云此中舊有猛獸之災，及山神縱暴，人蹤久絕。光了無懼色，雇人開剪，負杖而前。行入數里，忽大風雨，群虎號鳴。光於山南見一石室，仍止其中，安禪合掌，以為栖神之處。至明旦雨息，乃入村乞食，夕復還中，經三日，乃夢見山神，或作虎形，或作蛇身。競來怖光，光一皆不恐。經三日，又夢見山神，自言移往章安縣寒石山住，推室以相奉。爾後薪採通流，道俗宗事。樂禪來學者，起茅茨於室側，漸成寺舍，因名隱岳。
光每入定，輒七日不起。處山五十三載，春秋一百一十歲。晉太元之末，以衣蒙頭，安坐而卒。眾僧咸謂依常入定，過七日後，怪其不起，乃共看之，顏色如常，唯鼻中無氣。神遷雖久，而形骸不朽。至宋孝建二年，郭鴻任剡，入山禮拜，試以如意撥胸，颯然風起。衣服銷散，唯白骨在焉。鴻大愧懼，收之於室，以塼疊其外而泥之，畫其形像，于今尚存。
竺曇猷，或云法猷，燉煌人。少苦行，習禪定。後遊江左，止剡之石城山，乞食坐禪。嘗行到一行蠱家乞食，猷呪願竟，忽有蜈蚣從食中跳出，猷快食無他。後移始豐赤城山石室坐禪。有猛虎數十，蹲在猷前，猷誦經如故。一虎獨睡，猷以如意扣虎頭，問何不聽經，俄而群虎皆去。有頃，壯蛇競出，大十餘圍，循環往復，舉頭向猷，經半日復去。後一日神現形詣猷曰：法師威德既重，來止此山，弟子輒推室以相奉。猷曰：貧道尋山，願得相值，何不共住。神曰：弟子無為不爾，但部屬未洽法化，卒難制語。遠人來往，或相侵觸。人神道異，是以去耳。猷曰：本是何神，居之久近，欲移何處去耶。神曰：弟子夏帝之子，居此山二千餘年。寒石山是家舅所治，當往彼住。尋還山陰廟。臨別執手，贈猷香三奩，於是鳴鞞吹角，陵雲而去。
赤城山山有孤巖獨立，秀出千雲。猷摶石作梯，升巖宴坐，接竹傳水，以供常用，禪學造者十有餘人。王羲之聞而故往，仰峯高挹，致敬而反。赤城巖與天台瀑布、靈溪四明並相連屬。而天台懸崖峻峙，峯嶺切天，古老相傳云：上有佳精舍，得道者居之。雖有石橋跨㵎，而橫石斷人，且莓苔青滑，自終古以來，無得至者。猷行至橋所，聞空中聲曰：知君誠篤，今未得度。却後十年，自當來也。猷心悵然，夕留中宿，聞行道唱薩之聲。旦復欲前，見一人鬚眉皓白，問猷所之，猷具答意。公曰：君生死身，何可得去。吾是山神，故相告耳。猷乃退還。道經一石室，過中憩息。俄而雲霧晦合，室中盡鳴，猷神色無擾。明旦見人著單衣袷來，曰：此乃僕之所居，昨行不在家中，遂致搔動，大深愧怍。猷曰：若是君室，請以相還。神曰：僕家室已移，請留令住。猷停少時。猷每恨不得度石橋，後潔齋累日，復欲更往，見橫石洞開。度橋少許，覩精舍神僧，果如前所說。因共燒香中食，食畢，神僧謂猷曰：却後十年，自當來此，今未得住。於是而返。顧看橫石，還合如初。
晉太元中，有妖星，帝普下諸國，有德沙門，令齋懺悔攘災，猷乃祈誠冥感。至六日旦，見青衣小兒來悔過云。橫勞法師，是夕星退。別說云，攘星是帛僧光，未詳。猷以太元之末，卒於山室。屍猶平坐，而舉體綠色。晉義熙末，隱士神世標入山登巖，故見猷屍不朽。其後欲往觀者，輒雲霧所惑，無得窺也。時又有慧開、慧真等，亦善禪業。入餘姚靈祕山，各造方丈禪龕，于今尚在。
釋慧嵬，不知何許人。止長安大寺。戒行澄潔，多栖處山谷，修禪定之業。有一無頭鬼來，嵬神色無變，乃謂鬼曰：汝既無頭，便無頭痛之患，一何快哉。鬼便隱形。復作無腹鬼來，但有手足，嵬又曰：汝既無腹，便無五藏之憂，一何樂哉。須臾復作異形,嵬皆隨言遣之。
後又時天甚寒雪,有一女子來求寄宿。形貌端正,衣服鮮明,姿媚柔雅,自稱天女：以上人有德，天遣我來，以相慰喻。談說欲言，勸動其意。嵬執志貞確，一心無擾，乃謂女曰：吾心若死灰，無以革囊見試。女遂陵雲而逝。顧而歎曰：海水可竭，須彌可傾，彼上人者，秉志堅貞。後以晉隆安三年，與法顯俱遊西域，不知所終。
釋賢護，姓孫，涼州人。來止廣漢閻興寺，常習禪定為業，又善於律行，纖毫無犯。以晉隆安五年卒，臨亡口出五色光明，照滿寺內。遺言使燒身，弟子行之。既而支節都盡，唯一指不然，因埋之塔下。
支曇蘭，青州人。蔬食樂禪，誦經三十萬言。晉太元中遊剡，後憩始豐赤城山，見一處林泉清曠而居之。經于數日，忽見一人長大數，呵蘭令去。又見諸異形禽獸數以恐蘭，見蘭恬然自得，乃屈膝禮拜云：珠欺王是家舅，今往韋卿山就之，推此處以相奉。
爾後三年，忽聞車騎隱隱，從者彌峰。俄而有人著幘稱珠欺王通既前，從其妻子男女等二十三人，並形貌端整，有逾於世。既至蘭所，暄涼訖，蘭問住在何處，答云：樂安縣韋卿山。久服風問，今與家累仰投，乞受歸戒。蘭即授之，受法竟，䞋錢一萬，蜜二器，辭別而去。便聞鳴笳動吹，響振山谷。蘭禪眾十餘，共所聞見。晉元熙中卒於山，春秋八十有三矣。
釋法緒，姓混，高昌人。德行清謹，蔬食修禪。後入蜀，於劉師塚間頭陀山谷，虎兕不傷。誦法華、維摩、金光明，常處石室中，且禪且誦。盛夏於室中捨命，七日不臭。屍左側有香，經旬乃歇，每夕放光，照徹數里。村人即於屍上為起塚塔焉。
釋玄高，姓魏，本名靈育，馮翊萬年人也。母寇氏，本信外道。始適魏氏，首孕一女，即高之長姊。生便信佛，乃為母祈願，願門無異見，得奉大法。母以偽秦弘始三年，夢見梵僧散華滿室，覺便懷胎，至四年二月八日生男。家內忽有異香,及光明照壁,迄且乃息。母以兒生瑞兆,因名靈育。時人重之,復稱世高。年十二辭親入山,久之未許。異日有一書生寓高家宿,云欲入中常山隱,父母即以高憑之。是夕咸見村人共相祖送,明旦村人盡來候高。父母云：昨已相送，今復覓耶。村人云：都不知行，豈容已送。父母方悟昨之迎送乃神人也。高初到山，便欲出家，山僧未許，云：父母不聽，法不得度。高於是暫還家，啟求入道，經涉兩旬，方卒先志。既背俗乖世，改名玄高。聰敏生知，學不加思。
至年十五，已為山僧說法。受戒已後，專精禪律。聞關中有浮馱跋陀禪師在石羊寺弘法，高往師之。旬日之中，妙通禪法。跋陀歎曰：善哉佛子，乃能深悟如此。於是卑顏推遜，不受師禮。高乃杖策西秦，隱居麥𧂐山。山學百餘人，崇其義訓，稟其禪道。時有長安沙門釋曇弘，秦地高僧，隱在此山，與高相會，以同業友善。時乞佛熾槃跨有隴西，西接涼土。有外國禪師曇無毘來入其國，領徒立眾，訓以禪道。然三昧正受，既深且妙，隴右之僧稟承蓋寡。高乃欲以己率眾，即從毘受法。旬日之中，毘乃反啟其志。時河南有二僧，雖形為沙門，而權侔偽相。恣情乖律，頗忌學僧，曇無毘既西返舍夷。二僧乃向河南王世子曼讒構玄高，云蓄聚徒眾，將為國災。曼信讒便欲加害，其父不許，乃擯高往河北林陽堂山。山古老相傳，云是群仙所宅。
高徒眾三百，往居山舍。神情自若，禪慧彌新，忠誠冥感，多有靈異。磬既不擊而鳴，香亦自然有氣。應真仙士，往往來遊。猛獸馴伏，蝗毒除害。高學徒之中，遊刃六門者，百有餘人。有玄紹者，秦州隴西人。學究諸禪，神力自在。手指出水，供高洗漱，其水香淨，倍異於常。每得非世華香，以獻三寶。靈異如紹者，又十一人。紹後入堂術山蟬蛻而逝。
昔長安曇弘法師，遷流岷蜀，道洽成都。河南王藉其高名，遣使迎接。弘既聞高被擯，誓欲申其清白，乃不顧棧道之難，冒險從命。既達河南，賓主儀畢，便謂王曰：既深鑒遠識，何以信讒棄賢。貧道所以不遠數千里。正欲獻此一白。王及太子然愧悔，即遣使詣高，卑辭遜謝，請高還邑。高既廣濟為懷，忘忿赴命。始欲出山，山中草木摧折，崩石塞路。高呪願曰：吾誓志弘道，豈得滯方。乃風息路開，漸還到國。王及臣民，近道候迎。內外敬奉，崇為國師。
河南化畢，進遊涼土。沮渠蒙遜深相敬事，集會英賓，發高勝解。時西海有樊僧印，亦從高受學。志狹量褊，得少為足，便謂已得羅漢，頓盡禪門。高乃密以神力，令印於定中，備見十方無極世界，諸佛所說法門不同。印於一夏尋其所見，永不能盡，方知定水無底，大生愧懼。
時魏虜拓跋燾僣據平城，軍侵涼境，燾舅陽平王社，請高同還偽都。既達平城，大流禪化。偽太子拓跋晃事高為師，晃一時被讒，為父所疑，乃告高曰：空羅抂苦何由得脫。高令作金光明齋，七日懇懺。燾乃夢見其祖及父，皆執劍烈威，問汝何故信讒言，抂疑太子。燾驚覺，大集群臣，告以所夢。諸臣咸言，太子無過，實如皇靈降誥。燾於太子無復疑焉，蓋高誠感之力也。燾因下書曰：朕承祖宗重光之緒，思闡洪基，恢隆萬代。武功雖昭，而文教未暢，非所以崇太平之治也。今者域內安逸，百姓富昌，宜定制度，為萬世之法。夫陰陽有往復，四時有代序。授子任賢，安全相付，所以休息疲勞，式固長久，古今不易之令典也。朕諸功臣，勤勞日久。當致仕歸第，雍容高爵，頤神養壽，論道陳謨而已。不須復親有司苦劇之職。其令皇太子副理萬機，總統百揆，更舉良賢，以備列職。擇人授任，而黜陟之。故孔子曰，後生可畏。焉知來者之不如今。於是朝士庶民皆稱臣於太子。上書如表，以白紙為別。
時崔皓、寇天師先得寵於燾，恐晃纂承之日，奪其威柄，乃譖云：太子前事，實有謀心。但結高公道術，故令先帝降夢。如此物論，事迹稍形，若不誅除，必為巨害。燾遂納之，勃然大怒，即勅收高。高先時嘗密語弟子云：佛法應衰，吾與崇公首當其禍乎。于時聞者莫不慨然。時有涼州沙門釋慧崇，是偽魏尚書韓萬德之門師。既德次於高，亦被疑阻。至偽太平五年也。當爾之夕，門人莫知。是夜三更，忽見光繞高先所住處塔三匝，還入禪窟中。因聞光中有聲云：吾已逝矣。諸弟子方知已化，哀號痛絕。既而迎屍於城南曠野，沐浴遷殯。兼營理崇公，別在異處。一都道俗，無不嗟駭。
弟子玄暢時在雲中，去魏都六百里，旦忽見一人告云以變，仍給六百里馬。於是揚鞭而返，晚間至都，見師已亡，悲慟斷絕。因與同學共泣曰：法今既滅，頗復興不。如脫更興，請和上起坐。和上德匪常人，必當照之矣。言畢，高兩眼稍開，光色還悅。體通汗出，其汗香甚。須臾起坐，謂弟子曰：大法應化，隨緣盛衰。盛衰在迹，理恒湛然。但念汝等不久復應如我耳，唯有玄暢當得南度。汝等死後，法當更興。善自修心，無令中悔。言已便臥而絕也。明日遷柩，欲闍維之，國制不許，於是營墳即窆。道俗悲哀，號泣望斷。
有沙門法達，為偽國僧正，欽高日久，未獲受業。忽聞怛化，因而哭曰：聖人去世，當復何依。累日不食，常呼：高上聖人自在，何能不一現。應聲見高飛空而至，達頂禮求哀，願見救護。高曰：君業重難救，當可如何。自今以後，依方等苦悔，當得輕受。達曰：脫得苦報，願見矜救。高曰：不忘一切，寧獨在君。達又曰：法師與崇公並生何處。高曰：吾願生惡世，救護眾生，即已還生閻浮。崇公常祈安養，已果心矣。達又問：不審法師已階何地。高曰：我諸弟子自有知者。言訖奄然不見。達密訪高諸弟子，咸云是得忍菩薩。至偽太平七年，拓跋燾果毀滅佛法，悉如高言。
時河西國沮渠茂虔。時有沙門曇曜，亦以禪業見稱，偽太傅張潭伏膺師禮。
釋僧周，不知何人。性高烈，有奇志操。而韜光晦迹，人莫能知。常在嵩高山頭陀坐禪。魏虜將滅佛法，周謂門人曰：大難將至。乃與眷屬數十人，共入寒山，山在長安西南四百里。溪谷險阻，非軍兵所至，遂卜居焉。俄而魏虜肆暴，停者悉斃。其後尋悔，誅滅崔氏，更興佛法。偽永昌王鎮長安，奉旨將更修立，訪求沙門。時有說寒山有僧，德業非凡，王即遣使徵請。周辭以老疾，令弟子僧亮應命出山。周後將殂，告弟子曰：吾將去矣。其夕見火從繩床後出燒身，經三日方盡。烟焰漲天，而房不燼。弟子收遺灰，架以塼塔。
弟子僧亮，姓李，長安人，受業於僧周。初永昌王請僧，無敢應者，咸以言佛法初興，疑有不測之慮。亮曰：像運寄人，正在今日。若被誅剪，自身當之；如其獲全，則道有更振之期。又僧周加勸，於是隨使至長安。未至之頃，王及民人，掃灑街巷，比室候迎。王親自抂道，接足致敬。亮為陳誡禍福，訓示因果。言約理詣，和而且切。聽者悲憙，各不自勝。於是修復故寺，延請沙門。關中大法更興，亮之力也。
釋慧通，關中人。少止長安太后寺，蔬食持呪，誦增一阿含經。初從涼州禪師慧詔諮受禪業。法門觀行，多所遊刃。常祈心安養，而欲栖神彼國。微疾，乃於禪中見一人來，形甚端嚴，語通言，良時至矣。須臾見無量壽佛光相暉然。通因覺禪，具告同學所見，言訖便化。異香在房，三日乃歇，春秋五十九矣。
釋淨度，吳興餘杭人。少愛遊獵，嘗射孕鹿墮胎，鹿母䘖痛，猶就地舐子。度乃心悟，因摧弓折矢，出家蔬食。誦經三十餘萬言。常獨處山澤，坐禪習誦。若邑中有齋集，輒身然九燈，端然達曙，以為供養，如此者累年。後忽告弟子云，令辦香湯洗浴，說法數千章，誡以生死因果，言訖奄然而化，簫鼓香烟自空而至。同時眷屬數十人，皆所聞見。
釋僧從，未詳何人。稟性虛靜，隱居始豐瀑布山。學兼內外，精修五門，不服五穀，唯餌棗栗。年垂百歲，而氣力休強，禮誦無輟。與隱士褚伯玉為林下之交。每論道說義，輒留連信宿。後終於山中。
釋法成，涼州人。十六出家，學通經律。不餌五穀，唯食松脂，隱居巖穴，習禪為務。元嘉中，東海王懷素出守巴西，聞風遣迎，會於涪城。夏坐講律，事竟辭反。因停廣漢，復弘禪法。後小疾便告眾云。成常誦寶積經，於是自力誦之，始得半卷，氣劣不堪，乃令人讀之，一遍纔竟，合掌而卒。侍疾十餘人，咸見空中紺馬背負金棺，升空而逝。
釋慧覽，姓成，酒泉人。少與玄高俱以寂觀見稱。覽曾遊西域，頂戴佛鉢，仍於罽賓從達摩比丘諮受禪要。達摩曾入定往兜率天，從彌勒受菩薩戒。後以戒法授覽，覽還至于填，復以戒法授彼方諸僧，後乃歸。路由河南。河南吐谷渾慕延世子瓊等，敬覽德問，遣使并資財，令於蜀立左軍寺，覽即居之。後移羅天宮寺。宋文請下都止鍾山定林寺。孝武起中興寺，復勅令移住。京邑禪僧皆隨踵受業。吳興沈演、平昌孟顗並欽慕道德，為造禪室於寺。東大明中卒，春秋六十餘矣。
釋法期，姓向，蜀都陴人。早喪二親，事兄如父。十四出家，從智猛諮受禪業，與靈期寺法林同共習觀。猛所諳知，皆已證得。後遇玄暢，復從進業。及暢下江陵，期亦隨從。十住觀門，所得已九。有師子奮迅三昧，唯此未盡。暢歎曰：吾自西至流沙，北履幽漠，東探禹穴，南盡衡羅。唯見此一子，特有禪分。後卒於長沙寺，春秋六十有二。神光映屍，體更香潔。
時屬龍華寺又有釋道果者，亦以禪業顯焉。
釋道法，姓曹，燉煌人。起家入道，專精禪業，亦時行神呪。後遊成都，至王休之、費鏗之，請為興樂、香積二寺主。訓眾有法，常行分衛，不受別請及僧食。乞食所得，常減其分以施蟲鳥。每夕輒脫衣露坐，以飴蚊虻。如此者累年。後入定，見彌勒放齊中光，照三途果報。於是深加篤勵。常坐不臥。元徽二年於定中滅度。平坐繩床，貌悅恒日。
釋普恒，姓郭，蜀郡成都人也。為兒童時，常於日光中，見聖僧在空中說法，向家人敘之，並未之信。後苦求出家，止治下安樂寺。獨處一房，不立眷屬，習靖業禪，善入出住。與蜀韜律師為同意。自說入火光三昧，光從眉直下，至金剛際，於光中見諸色像。先身業報，頗亦明了。宋昇明三年卒，春秋七十有八。
未亡月日，忽與親知告別，竟無慼顏，時人謂是戲言。將終之日，微有病相。唯俗家、一奴看之，明旦平坐而卒。奴不解，強取臥之，屍竟不申。眾僧來見，便令坐之。手屈三指，其餘皆申。眾僧試取捋之，亦隨手即申，申已復更屈。生時體黑，死更潔白。於是依得道法闍維之，薪𧂐始然，便有五色烟起，殊香芬馥。州將王玄載乃為之讚曰：大覺眇無像，懸應貴忘靖。一念會道場，空過萬劫永。信心虛東想，遇聖藻西影。妙趣澄三界，傳神四禪境。俗物故參差，真性理恒炳。韜光寄浮世，遺德方化逈。
釋法晤，齊人。家以田桑為業，有男六人，普皆成長。晤年五十喪妻，舉家欝然慕道，父子七人，悉共出家。南至武昌，履行山水，見樊山之陽，為幽拪之處，本隱士郭長翔所止，於是有意終焉。時武昌太守陳留阮晦聞而奇之。因為剪逕開山，造立房室。晤不食粳米，常資麥飯，日一食而已。誦大小品、法華。常六時行道，頭陀山澤，不避虎兕。有時在樹下坐禪，或經日不起。以齊永明七年卒於山中，春秋七十有九。
後有沙門道濟，踵其高業。今武昌謂其所住，為頭陀寺焉。
釋僧審，姓王，太原祁人。晉騎驃沈之後也，祖世寓居譙郡。審少出家，止壽春石㵎寺，誦法華、首楞嚴。常謂非禪不智，於是專志禪那。聞曇摩蜜多道王京邑，乃拂衣過江，止于靈曜寺。精勤諮受，曲盡深奧。時群劫入山，審端坐不動，賊乃脫衣以施之。又說法訓勗，劫賊慚愧流汗，作禮而去。靈鷲寺慧高從之受禪業，乃請審還寺，別立禪房。清河張振，後又請居栖玄寺。文惠、文宣並加敬事，傅琰、蕭赤斧皆諮戒訓。王敬則入房覓審，正見入禪，因彈指而出曰聖道人。即奉米千斛，請受三歸。永明八年卒，春秋七十有五。
有僧謙、超志、法達、慧勝並禪業，亦各有異迹。
釋曇超，姓張，清河人。形長八尺，容止可觀。蔬食布衣，一中而已。初止上都龍華寺。元嘉末，南遊始興，遍觀山水，獨宿樹下，虎兕不傷。大明中還都。至齊太祖即位，被勅往遼東，弘讚禪道。停彼二年，大行法化。建元末還京，俄又適錢塘之靈苑山。每一入禪，累日不起。後時忽聞風雷之聲，俄見一人秉笏而進，稱嚴鎮東通。須臾有一人至，形甚端正，羽衛連翩，下席禮敬，自稱：弟子居在七里，任周此地。承法師至，故來展禮。
富陽縣人故冬鑿麓山下為塼，侵壤龍室。群龍共忿，作三百日不雨。今已一百餘日，井池枯涸，田種永罷。法師既道德通神，欲仰屈前行，必能感致。潤澤蒼生，功有歸也。超曰：興雲降雨，本是檀越之力，貧道何所能乎。神曰：弟子部曲，止能興雲，不能降雨，是故相請耳。遂許之。神倏忽而去，超乃南行。經五日，至赤亭山，遙為龍呪願說法。至夜，群龍悉化作人，來詣超禮拜。超更說法，因乞三歸。自稱是龍，超請其降雨，乃相看無言。其夜又與超夢云：本因忿立誓，法師既導之以善，輒不敢違命，明日晡時當降雨。超明旦即往臨泉寺，遣人告縣令，辦船於江中，轉海龍王經。縣令即請僧浮船石首。轉經裁竟，遂降大雨。高下皆足，歲以獲收。超以永明十年卒，春秋七十有四。
釋慧明，姓康，康居人。祖世避地于東吳。明少出家，止章安東寺。齊建元中，與沙門共登赤城山石室，見猷公屍骸不朽。而禪室荒蕪，高蹤不繼，乃雇人開剪，更立堂室，造臥佛并猷公像。於是栖心禪誦，畢命枯槁。後於定中見一女神，自稱呂姥，云常加護衛。或時有白猨、白鹿、白蛇、白虎，遊戲堦前，馴伏宛轉，不令人畏。齊竟陵文宣王聞風祇挹，頻遣三使，慇懃敦請，乃暫出京師。到第，文宣敬以師禮。少時辭還山，苦留不止，於是資給發遣。以建武之末，卒於山中，春秋七十矣。
論曰。禪也者，妙萬物而為言。故能無法不緣，無境不察。然緣法察境，唯寂迺明。其猶淵池息浪，則徹見魚石；心水既澄，則凝照無隱。老子云：重為輕根，靜為躁君。故輕必以重為本，躁必以靜為基。大智論云：譬如服藥將身，權息家務。氣力平健，則還修家業。如是以禪定力，服智慧藥。得其力已，還化眾生。是以四等六通，由禪而起；八除十入，藉定方成。故知禪定為用大矣哉。自遺教東移，禪道亦授。先是世高、法護譯出禪經，僧先、曇猷等，並依教修心，終成勝業。故能內踰喜樂，外折妖祥。擯鬼魅於重巖，覩神僧於絕石。及沙門智嚴躬履西域，請罽賓禪師佛馱跋陀更傳業東土。玄高、玄紹等，亦並親受儀則。出入盡於數隨，往返窮乎還淨。其後僧周、淨度、法期、慧明等，亦雁行其次。然禪用為顯，屬在神通。故使三千宅乎毛孔，四海結為凝穌。過石壁而無壅，擎大眾而弗遺。及夫悠悠世道，碌碌仙術。尚能停波止雨，呪火燒國。正復玄高逝而更起，道法坐而從化，焉足異哉。若如欝頭藍弗，竟為禽獸所惱；獨角仙人，終為扇陀所亂。皆由心道雖攝，而與愛見相應。比夫螢爝之於日月，曾是為匹乎。
贊白：禪那杳寂，正受淵深。假夫輟慮，方備幽尋。五門棄惡，九次叢林。枯鑠山海。聚散昇沈。茲德裕矣，如不勵心。
釋慧猷，江左人。少出家，止江陵辛寺。幼而蔬食履操，至性方直。及具戒已後，專精律禁。時有西國律師卑摩羅叉，來適江陵，大弘律藏，猷從之受業。沈思積時，乃大明十誦，講說相續，陝西律師莫不宗之。後卒於江陵。著十誦義疏八卷。
釋僧業，姓王，河內人。幼而聰悟，博涉眾典。後遊長安，從什公受業。見新出十誦，遂專功此部，俊發天然，洞盡深奧。什歎曰：後世之優波離也。值關中多難，避地京師。吳國張邵挹其貞素，乃請還姑蘇，為造閑居寺。地勢清曠，環帶長川。業居宗秉化，訓誘無輟，三吳學士，輻湊肩聯。又以講導餘隙，屬意禪門。每一端坐，輒有異香充塞房內。近業坐者，咸所共聞，莫不嗟其神異。昔什公在關，未出十誦，乃先譯戒本。及流支入秦，方傳大部。故戒心之與大本，其意正同。在言或異。業乃改正一依大本。今之傳誦，二本並行。業以元嘉十八年。卒於吳中，春秋七十有五。
業弟子慧光，襲業風軌，亦數當講說。
釋慧詢，姓趙，趙郡人。少而蔬食苦行。經遊長安，受學什公。研精經論，尤善十誦、僧祇。乃更製條章，義貫終古。宋永初中，還止廣陵，大開律席。元嘉中至京止道場寺。寺僧慧觀，亦精於十誦。以詢德為物範，乃令更振他寺。於是移止長樂寺。大明二年卒於所住，春秋八十有四矣。
釋僧璩，姓來，吳國人。出家為僧業弟子。總銳眾經，尤明十誦，兼善史籍，頗製文藻，始住吳虎丘山，宋孝武欽其風聞，勅出京師為僧正悅眾，止于中興寺。時有沙門僧定，自稱得不還果。璩集僧詳斷，令現神足。定云：恐犯戒，故不現。璩案律文，有四因緣，得現神足。一斷疑網，二破邪見，三除憍慢，四成功德。定既虛誑事暴，即日明擯。璩仍著誡眾論，以示來業。璩既學兼內外，又律行無疵，道俗歸依，車軌相接。少帝准從受五戒，豫章王子尚崇為法友，袁粲、張敷並一遇傾蓋。後移止莊嚴，卒於所住，春秋五十有八。述勝鬘文旨，并撰僧尼要事兩卷，今行於世。
時又有道表律師，率真有高行。宋明帝勅晉熙王爽，從請戒焉。
釋道儼，雍丘小黃人。少有戒行，善於毘尼，精研四部，融會眾家。又以律部東傳，梵漢異音，文頗左右，恐後人諮訪無所，乃會其旨歸，名曰決正四部毘尼論。後遊於彭城，弘通律藏，遂卒於彼，春秋七十有五。
時栖玄寺又有釋慧曜者，亦善十誦。
釋僧隱，姓李，秦州隴西人。家世正信。隱年八歲出家，便能長齋。至十二蔬食。及受具戒，執操彌堅。常遊心律苑，妙通十誦，誦法華、維摩。聞西涼州有玄高法師禪慧兼舉，乃負笈從之。於是學盡禪門，深解律要。高公化後，復西遊巴蜀，專任弘通。頃之東下，止江陵琵琶寺，諮業於慧徹。徹名重當時，道扇方外。隱研訪少時，備窮經律，禪慧之風，被於荊楚。州將山陽王劉休祐及長史張岱，並諮稟戒法。後刺史巴陵王休若及建平王景素，皆稅駕禪房，屈膝恭禮。後臥疾少時，問侍者：日中未。答云：已中。乃索水漱口，顏貌怡然。忽爾從化，春秋八十矣。
時江陵上明寺復有成具律師，亦善十誦及雜心、毘曇等。
釋道房，姓張，廣漢五城人。道行清貞，少善律學，止廣漢長樂寺。每禮佛燒香，香煙直入佛頂。又勤誨門人，改惡行善，其不改者，乃為之流泣。後卒于所住，春秋一百二十歲矣。
釋道營，未詳何人。始住靈曜寺習禪，晚依觀詢二律師諮受毘尼，偏善僧祇一部，誦法華、金光明，蔬素守節。莊嚴道慧、治城智秀，皆師其戒範。張永請還吳郡，蔡興宗復要住上虞。永後於京師婁胡苑立閑心寺，復請還居。講席頻仍，學徒甚盛。昇明二年卒。春秋八十有三矣。
時有釋慧祐者，本丹徒人，年三十出家。厲身苦節，精尋律教。齊初入東山，講摩訶僧祇部。齊竟陵王子良遣迎出都，仍止閑心寺焉。
釋志道，姓任，河內人。性溫謹。十七出家，止靈曜寺。蔬素少欲。六物之外，略無兼畜。學通三藏，尤長律品。何尚之欽德致禮，請居所造法輪寺。先時魏虜滅佛法，後世嗣興，而戒授多闕。道既誓志弘通，不憚艱苦，乃携同契十有餘人，往至虎牢。集洛秦雍淮豫五州道士，會於引水寺。講律明戒，更申受法。偽國僧禁獲全，道之力也。後還京邑，王奐出鎮湘州，携與同遊。以永明二年卒於湘土，春秋七十有三。
時京師瓦官寺又有超度者，亦善十誦及四分，著律例七卷云。
釋法頴，姓索，燉煌人。十三出家，為法香弟子，住涼州公府寺。與同學法力，俱以律藏知名。穎伏膺已後，學無再請，記在一聞。研精律部，博涉經論。元嘉末，下都止新亭寺。孝武南下，改治此寺，以穎學業兼明，勅為都邑僧正。後辭任，還多寶寺。常習定閑房，亦時開律席。及齊高即位，復勅為僧主，資給事事，有倍常科。頴以從來信施，造經像及藥藏，鎮於長干。齊建元四年卒。春秋六十有七。撰十誦戒本并羯磨等。
時天寶寺又有慧文律師，亦善諸部毘尼，為瑯瑘王奐所事云。
釋法琳，姓樂，晉原臨卭人。少出家，止蜀郡裴寺。專好戒品，研心十誦，常恨蜀中無好師宗。俄而隱公至蜀，琳乃剋己握錐，以日兼夜。及隱還陝西，復隨從數載。諸部毘尼，洞盡心曲。後還蜀，止靈建寺。益部僧尼，無不宗奉。常祈心安養。每誦無量壽及觀經，輒見一沙門形甚姝大，常在琳前。至齊建武二年，寢疾不愈。注念西方，禮懺不息。見諸賢聖皆集目前，乃向弟子述其所見，令死後焚身，言訖合掌而卒。即於新繁路口積木燔屍，烟焰衝天，三日乃盡。收斂遺骨，即於其處而起塔焉。
釋智稱，姓裴，本河東聞憙人。魏冀州刺史徽之後也。祖世避難，寓居京口。稱幼而慷慨，頗好弓馬。年十七，隨王玄謨、申坦北討獫狁。每至交兵血刃，未嘗不心懷惻怛，痛深諸己。却乃歎曰：害人自濟，非仁人之志也。事寧解甲。遇讀瑞應經，乃深生感悟。知百年不期，國城非重。乃投南㵎禪房宗公，請受五戒。宋孝武時迎益州仰禪師下都供養，稱便來意歸依，仰亦厚相將接。及仰反汶江，因扈遊而上，於蜀裴寺出家，仰為之師，時年三十有六。乃專精律部，大明十誦，又誦小品一部。
後東下江陵，從隱具二師更受禪律。值義嘉遘亂，乃移卜居京師，遇穎公於興皇講律。稱諮決隱遠，發言中詣，一時之席，莫不驚嗟。定林法獻於講席相值，聞其往復清玄，仍携止山寺。於是溫誦小品，研構毘尼。後餘杭寶安寺釋僧志請稱還鄉，開講十誦。雲栖寺復屈為寺主，稱乃受任。少時舉其綱目，示以憲章。頃之反都，文宣請於普弘講律，僧眾數百，皆執卷承旨。
稱辭家入道，務遣繁累，常絕慶弔，杜人事。每有凶故，秉戒節哀。唯行道加勤，以終朞功之制。末方沙門慧始請稱還鄉講說，親里知舊皆來問訊，悉慇懃訓勗，示以孝慈。臨別涕泣，固留不止。還京憩安樂寺。法輪常轉，講大本三十餘遍。齊永元二年卒，春秋七十有二。著十誦義記八卷，盛行於世。弟子僧辯等，樹碑于安樂寺。
稱弟子聰超二人，最善毘尼，為門徒所挹。
釋僧祐，本姓俞氏，其先彭城下邳人，父世居于建業。祐年數歲，入建初寺禮拜。因踊躍樂道，不肯還家。父母憐其志，且許入道，師事僧範道人。年十四，家人密為訪婚，祐知而避至定林，投法達法師。達亦戒德精嚴，為法門梁棟，祐師奉竭誠。及年滿具戒，執操堅明。初受業於沙門法穎，穎既一時名匠，為律學所宗。祐迺竭思鑽求，無懈昏曉。遂大精律部，有勵先哲。齊竟陵文宣王每請講律，聽眾常七八百人。永明中，勅入吳，試簡五眾，并宣講十誦，更申受戒之法。凡獲信施，悉以治定林、建初及修繕諸寺，并建無遮大集捨身齊等，及造立經藏，搜校卷軸。使夫寺廟開廣，法言無墜，咸其力也。
祐為性巧思，能目准心計，及匠人依標，尺寸無爽。故光宅、攝山大像，剡縣石佛等，並請祐經始，准畫儀則。今上深相禮遇，凡僧事碩疑，皆勅就審決。年衰脚疾，勅聽乘輿入內殿，為六宮受戒，其見重如此。開善智藏、法音慧廓，皆崇其德素，請事師禮。梁臨川王宕、南平王偉、儀同陳郡袁昂、永康定公主、貴嬪丁氏，並崇其戒範，盡師資之敬。凡白黑門徒，一萬一千餘人。以天監十七年五月二十六日卒于建初寺，春秋七十有四。因窆于開善路西，定林之舊墓也。弟子正度立碑頌德，東莞劉勰製文。
初祐集經藏既成，使人抄撰要事，為三藏記、法苑記、世界記、釋迦譜及弘明集等，皆行於世。
論曰：禮者出乎忠信之薄，律亦起自防非。是故隨有犯緣，迺製篇目。迄乎雙樹，在迹為周。自金河滅影，迦葉嗣興，因命持律尊者優波離比丘，使出律藏。波離乃手執象牙之扇，口誦調御之言。滿八十反，其文乃訖。於是題之樹葉，號曰八十誦律。是後迦葉、阿難、末田地、舍那波斯、優波掘多，此五羅漢，次第住持。至掘多之世，有阿育王者，王在波吒梨弗多城。因以往昔見佛，遂為鐵輪御世。而猜忌不忍，在政苛虐，焚蕩經書，害諸得道。其後易心歸信，追悔前失，遠會應真，更集三藏。於是互執見聞，各引師說。依據不同，遂成五部。而所制輕重，時或不同，開遮廢立，不無小異。皆由如來往昔，善應物機；或隨人隨根，隨時隨國；或此處應開，餘方則制；或此人應制，餘者則開。五師雖同取佛律，而各據一邊，故篇聚或時輕重，罪目不無優降。依之修學，並能得道。故如來在世，有夢疊因緣，已懸記經律應為五部。大集經云：我滅度後，遺法分為五部。顛倒解義，隱覆法藏，名曇無毱多，即曇無德也。讀誦外書，受有三世，善能問難，說一切姓皆得受戒，名薩婆，若帝婆，即薩婆多也。說無有我，轉諸煩惱，名迦葉毘。說有我不說空，名婆蹉富羅。以廣博遍覽五部，名摩訶僧祇，善男子。如是五部，雖各別異，而皆不妨諸佛法界及大涅槃。又文殊師利問經云：我涅槃後百年，當有二部起。二摩訶僧祇，二大眾。老少同會共出律也。從此部流散，更生七部。二者體毘履部，純老宿共會出律也。從此部流散，更生十一部。故彼經偈云：十八及二本，悉從大乘出。無是亦無非，我說未來起。又執見不同，傳中亦有十八部，而名字小異，故以五部為根本。從薩婆多部生四部，彌沙塞生一部，迦葉毘生二部。並是佛泥曰後二百年內，僧祇生六部，流傳至四百年中，曇無德所生也。經中或時止道五師者，舉其領袖而言。或時十八二十，則通列異論也。自大教東傳，五部皆度。始弗若多羅誦出十誦梵本，羅什譯為晉文未竟，多羅化焉。後曇摩流支又誦出所餘，什譯都竟。曇無德部，佛陀耶舍所翻，即四分律也。摩訶僧祇部，及彌沙塞部，並法顯得梵本。佛馱跋陀羅譯出僧祇律。佛馱什譯出彌沙塞部，即五分律也。迦葉毘部或言梵本已度，未彼翻譯。其善見、摩得勒伽、戒因緣等，亦律之枝屬也。雖復諸部皆傳，而十誦一本最盛東國。以昔卑摩羅叉律師，本西土元匠，來入關中，及往荊陝，皆宣通十誦，盛見宋錄。曇猷親承音旨，僧業繼踵弘化。其間璩儼隱榮等並祖述猷業，列奇宋代。而皆依文作解，未甚鑽研。其後智稱律師，竭有深思。凡所披釋，並開拓門戶，更立科目。齊梁之間，號稱命世，學徒傳記，于今尚焉。夫慧資於定，定資於戒，故戒定慧品義次第故。當知入道即以戒律為本，居俗則以禮義為先。禮記云：道德仁義，非禮不成。教訓正俗，非禮不備。經云：戒為平地，眾善由生。三世佛道，藉戒方住。故律解五法，制使先知。斬草三相，不可不識。然後定慧法門，以次修學。而謬執之徒，互生異論。偏於律者，則言戒律為指事，數論虛誕。薄知篇聚名目，便言解及波離。止能漉水翻囊，已謂行齊羅漢。唯我曰僧，餘皆目想。此則自讚毀他，功不贖過。我慢矜高，蓋斯謂也。偏於數論者，則言律部為偏分，數論為通方。於是扈背毘尼，專重陰入。得意便行，曾莫拘礙。謂言地獄不燒智人，鑊湯不煮般若。此皆操之失柄，還以自傷。相鼠看羊。豈非斯謂。
讚曰。盤杅設戒，几杖施銘。人如不勗，奚用剋成。納衣既補，篇聚由生。緘持口意，枯槁心形。怡慼兩鏡，欣憂二瓶。
釋僧群，未詳何許人。清貧守節，蔬食誦經。後遷居羅江縣之霍山，構立茅室。山孤在海中，上有石盂，逕數丈許，水深六七尺，常有清流。古老相傳云，是群仙所宅。群僊飲水不飢，因絕粒。後晉守太守陶夔，聞而索之。群以水遺夔，出山輒臭，如此三四。夔躬目越海，天甚晴霽，及至山，風雨晦暝，停數日竟不得至，迺歎曰：俗內凡夫，遂為賢聖所隔。慨恨而返。
群庵舍與盂隔一小㵎，常以一木為梁，由之汲水。後時忽有一折翅鴨，舒翼當梁，頭就唼群。群欲舉錫杖撥之，恐畏傷損，因此迴還，絕水不飲，數日而終，春秋一百四十矣。臨終向人說，年少時，經折一鴨翅，驗此以為現報。
釋曇稱，河北人。少而仁愛，惠及昆虫。晉末至彭城，見有老人，年八十，夫妻窮悴。迺捨戒為奴，累年執役。而內修道德，未嘗有廢，鄉隣嗟之。及二老卒，傭賃獲直，悉為二老福用。擬以自贖，事畢。欲還入道，法物未備。
宋初彭城駕山下虎災，村人遇害，日有一兩。稱乃謂村人曰：虎若食我，災必當消。村人苦諫不從，即於是夜，獨坐草中，呪願曰：以我此身，充汝飢渴，令汝從今息怨害意，未來當得無上法食。村人知其意正，各泣拜而還。至四更中，聞虎取稱，村人逐至南山，噉身都盡，唯有頭在，因葬而起塔，爾後虎災遂息。
釋法進，或曰道進，或曰法迎，姓唐，涼州張掖人。幼而精苦習誦，有超邁之德，為沮渠蒙遜所重。遜卒，子景環為胡寇所破，問進曰：今欲轉略高昌，為可剋不。進曰：必捷，但憂災餓耳。迴軍即定。
後三年景環卒，弟安周續。是歲飢荒，死者無限。周既事進，進屢從求乞，以賑貧餓，國蓄稍竭，進不復求。迺淨洗浴，取刀鹽，至深窮窟餓人所聚之處，次第授以三歸。便掛衣鉢著樹，投身餓者前云：施汝共食。眾雖飢困，猶義不忍受。進即自割肉，和鹽以啖之。兩股肉盡，心悶不能自割，因語餓人云：汝取我皮肉，猶足數日，若王使來，必當將去，但取藏之。餓者悲悼，無能取者。須臾弟子來至，王人復看。舉國奔赴，號叫相屬，因輿之還宮。周勅以三百斛麥以施餓者，別發倉廩以賑貧民。至明晨乃絕，出城北闍維之。烟炎衝天，七日乃歇。屍骸都盡，唯舌不爛。即於其處起塔三層，樹碑于右。
進弟子僧遵，姓趙，高昌人。善十誦律，蔬食節行，誦法華、勝鬘、金剛波若。又篤厲門人，常懺悔為業。
釋僧富，姓山，高陽人。父霸為藍田令。富少孤居貧，而篤學無厭，採薪為燭，以照讀書。及至冠年，備盡經史。美姿容，善談論。後遇偽秦衛將軍楊邕，資其衣糧，習鑿齒携共志學。及聽安公講放光經，遂有心樂道，於是剃髮，依安受業。安亡後，還魏郡廷尉寺，下帷潛思，絕事人間。
時村中有劫，劫得一小兒，欲取心肝以解神。富逍遙路口，遇見劫，具問其意，因脫衣以易小兒，群劫不許。富曰：大人五藏亦可用不。劫謂富不能亡身，妄言亦好。富迺念曰：我幻炎之軀，會有一死，以死濟人，雖死猶生。即自取劫刀劃胸至臍，群劫更相咎責，四散奔走，即送小兒還家。路口時行路一人，見富如此，因問其故，富雖復頓悶，口猶能言，迺具答以事。此人悲悼傷心，還家取針，縫其腹皮，塗以驗藥。輿還寺將息，少時而差。後不知所終。
釋法羽，冀州人。十五出家，為慧始弟子。始立行精苦，修頭陀之業。羽操心勇猛，深達其道。常欲仰軌藥王，燒身供養。時偽晉王姚緒鎮蒱坂，羽以事白緒，緒曰：入道多方，何必燒身，不敢固違，幸願三思。羽誓志既重，即服香屑，以布纏體，誦捨身品。竟，以火自燎。道俗觀視，莫不悲慕焉。時年四十有五。
釋慧紹，不知氏族。小兒時，母哺魚肉輒吐，咽菜不疑，於是便蔬食。至八歲出家，為僧要弟子。精勤懍勵，苦行標節。
後隨要止臨川招提寺，迺密有燒身之意。常雇人斫薪，𧂐於東山石室，高數丈，中央開一龕，足容己身。迺還寺辭要，要苦諫不從。即於焚身之日，於東山設大眾八關，并告別知識。其日闔境犇波，車馬人眾及齎金寶者，不可稱數。至初夜行道，紹自行香，行香既竟，執燭然薪，入中而坐，誦藥王本事品。眾既不見紹，悟其已去，禮拜未畢，悉至薪所，𧂐已恫然，誦聲未息。火至額，聞唱一心，言已奄絕。大眾咸見有一星，其大如斗，直下烟中，俄而上天。時見者咸謂天宮迎紹。經三日，薪聚乃盡。紹臨終謂同學曰：吾燒身處，當生梧桐，慎莫伐之。其後三日，果生焉。紹焚身是元嘉二十八年，年二十八。
紹師僧要亦清謹有懿德，年一百六十終於寺矣。
釋僧瑜，姓周，吳興餘杭人。弱冠出家，業素純粹。元嘉十五年，與同學曇溫、慧光等，於廬山南嶺，共建精舍，名曰招隱。瑜常以為結累三塗，情形故也，情將盡矣，形亦宜損。藥王之𨅊，獨何云遠，於是屢發言誓，始契燒身。
以宋孝建二年六月三日，集薪為龕，并請僧設齋，告眾辭別。是日雲霧晦合，密雨交零。瑜迺誓曰：若我所志克明，天當清朗，如其無感，便當滂注。使此四輩知神應之無昧也。言已，雲景明霽。至初夜竟，便入薪龕中，合掌平坐，誦藥王品，火焰交至，猶合掌不散。道俗知者，奔赴彌山，並稽首作禮，願結因緣。咸見紫氣騰空，久之乃歇。時年四十四。
其後旬有四日，瑜房中生雙梧桐，根枝豐茂，巨細相如，貫壤直聳，遂成連樹理，識者以為娑羅寶樹，剋炳泥洹，瑜之庶幾，故現斯證，因號為雙桐沙門。吳郡張辯為平南長史，親覩其事，具為傳贊。贊曰：悠悠玄機，茫茫至道。出生入死，孰為妙寶。。自昔藥王，殊化絕倫。往聞其說，今覩斯人。。英英沙門，慧定心固。凝神紫氣，表迹雙樹。。其德可樂，其操可貴。文之作矣，式飄髣髴。。
釋慧益，廣陵人。少出家，隨師止壽春。宋孝建中出都，憩竹林寺。精勤苦行，誓欲燒身，眾人聞者，或毀或讚。至大明四年，始就却粒，唯餌麻麥。到六年又絕麥等，但食蘇油。有頃又斷蘇油，唯服香丸。雖四大綿微，而神情警正。孝武深加敬異，致問慇懃，遣太宰江夏王義恭，詣寺諫益，益誓志無改。
至大明七年四月八日，將就焚燒，迺於鍾山之南，置鑊辦油。其日朝乘牛車，而以人牽，自寺之山。以帝王是兆民所憑，又三寶所寄，乃自力入臺。至雲龍門，不能步下，令人啟聞：慧益道人今捨身，詣門奉辭，深以佛法仰累。帝聞改容，即躬出雲龍門。益既見帝，重以佛法憑囑，於是辭去。帝亦續至，諸王妃后，道俗士庶，填滿山谷，投衣棄寶，不可勝計。益乃入鑊，據一小床，以衣具自纏，上加一長帽，以油灌之，將就著火。帝令太宰至鑊所請喻曰：道行多方，何必殞命，幸願三思，更就異途。益雅志確然，曾無悔念。迺答曰：微軀賤命，何足上留。天心聖慈罔已者，願度二十人出家。降勅即許，益迺手自執燭以然帽。帽然，迺棄燭合掌，誦藥王品。火至眉，誦聲猶分明，及眼乃昧。貴賤哀嗟，響振幽谷，莫不彈指稱佛，惆悵淚下。火至明旦迺盡。帝於時，聞空中笳管，異香芬苾。帝盡日方還宮，夜夢見益振錫而至，更囑以佛法。明日帝為設會度人，令齋主唱白，具序徵祥。燒身之處，謂藥王寺，以擬本事也。
釋僧慶，姓陳，巴西安漢人。家世事五斗米道。慶生而獨悟，十三出家，止義興寺。淨修梵行，願求見佛，先捨三指，末誓燒身，漸絕糧粒，唯服香油。到大明三年二月八日，於蜀城武擔寺西，對其所造淨名像前，焚身供養。刺史張悅躬出臨視，道俗僑舊，觀者傾邑。行雲為結，苦雨悲零。俄而晴景開明，天色澄淨，見一物如龍，從�昇天。時年二十三。天水太守裴方明，為收灰起塔。
釋法光，秦州隴西人，少而有信。至二十九方出家，苦行頭陀。不服綿纊，絕五穀，唯餌松葉。後誓志燒身，乃服松膏及飲油，經于半年。至齊永明五年十月二十日，於隴西記城寺內，集薪焚身，以滿先志。火來至目，誦聲猶記。至鼻乃昧，奄然而絕，春秋四十有一。
時永明末，始豐縣有比丘法存，亦燒身供養。郡守蕭緬，遣沙門慧深，為起灰塔。
釋曇弘，黃龍人。少修戒行，專精律部。宋永初中，南遊番禺，止臺寺。晚又適交趾之仙山寺。誦無量壽及觀經，誓心安養。以孝建二年於山上聚薪，密往𧂐中，以火自燒。弟子追及，抱持將還，半身已爛，經月少差。後近村設會，舉寺皆赴。弘於是日，復入谷燒身，村人追求，命已絕矣。於是益薪進火，明日乃盡。爾日村居民，咸見弘身黃金色，乘一金鹿，西行。甚急，不暇暄涼。道俗方悟其神異，共收灰骨，以起塔焉。
論曰：夫有形之所貴者身也，情識之所珍者命也。是故飡脂飲血，乘肥衣輕，欲其怡懌也。餌朮含丹，防生養性，欲其壽考也。至如析一毛以利天下，則悋而弗為：徹一飡以續餘命，則惜而不與。此其弊過矣。自有宏知達見，遺己瞻人。體三界為長夜之宅，悟四生為夢幻之境。精神逸乎蜚羽，形骸滯於瓶穀。是故摩頂至足，曾不介心。國城妻子，捨若草芥。今之所論，蓋其人也。僧群心為一鴨，而絕水以亡身。僧富止救一童，而劃腹以全命。法進割肉以啖人。曇稱自餧於災虎。斯皆尚乎兼濟之道，忘我利物者也。昔王子投身，功踰九劫；刳肌貿鳥，駭震三千。惟夫若人，固以超邁高絕矣。爰次法羽，至于曇弘，皆灰燼形骸，棄捨珍愛。或以情祈安養，或以願生知足。故雙梧表於房裏，一館顯自空中。符瑞彪炳，與時間出。然聖教不同，開遮亦異。若是大權為物，適時而動，利現萬端，非教所制。故經云：能然手足一指，迺勝國城布施。若是出家凡僧，本以威儀攝物。而今殘毀形骸，壞福田相。考而為談，有得有失。得在忘身，失在違戒。故龍樹云：新行菩薩，不能一時備行諸度。或滿檀而乖孝，如王子投虎；或滿慧而乖慈，如檢他斷食等。皆由行未全美，不無盈缺。又佛說身有八萬戶蟲，與人同氣。人命既盡，蟲亦俱逝。是故羅漢死後，佛許燒身。而今未死便燒，或於蟲命有失。說者。或言。羅漢尚入火光，夫復何怪。有言入火光者，先已捨命。用神智力，後乃自燒。然性地菩薩，亦未免報軀。或時投形火聚，或時裂骸分人。當知殺蟲之論，其究竟詳焉。夫三毒四倒，乃生死之根栽；七覺八道，實涅槃之要路。豈必燔炙形骸，然後離苦。若其位隣得忍，俯迹同凡，或時為物捨身，此非言論所及。至如凡夫之徒，鑒察無廣，竟不知盡壽行道，何如棄捨身命。或欲邀譽一時，或欲流名萬代。及臨火就薪，悔怖交切。彰言既廣，恥奪其操。於是僶俛從事，空嬰萬苦，若然非所謂也。贊曰：若人挺志，金石非英。鑠茲所重，祈彼寶城。芬梧蓊蔚，紫館浮輕。騰煙曜彩，吐瑞含禎。千秋尚美，萬代傳馨。
釋曇邃，未詳何許人。少出家，止河陰白馬寺。蔬食布衣，誦正法華經，常一日一遍。又精達經旨，亦為人解說。嘗於夜中忽聞扣戶云，欲請法師九旬說法，邃不許，固請乃赴之，而猶是眠中。比覺己身在白馬塢神祠中，并一弟子。自爾日日密往，餘無知者。後寺僧經祠前過，見有兩高座，邃在北，弟子在南，如有講說聲。又聞有奇香之氣，於是道俗共傳，咸云神異。至夏竟，神施以白馬一匹，白羊五頭，絹九十匹。呪願畢，於是各絕。邃後不知所終。
釋法相，姓梁，不測何人。常山居精苦，誦經十餘萬言。鳥獸集其左右，皆馴若家禽。太山祠有大石函，貯財寶，相時山行，宿于廟側，忽見一人玄衣武冠，令相開函，言絕不見。其函石蓋，重過千鈞，相試提之，飄然而起，於是取其財以施貧民。後度江南止越城寺。忽遊縱放蕩，優俳滑稽，或時裸袒，干冒朝貴。晉鎮北將軍司馬恬，惡其不節，招而鴆之。頻傾三鍾，神氣清夷，淡然無擾，恬大異之。至晉元興末卒，春秋八十。
時有竺曇蓋、竺僧法，並苦行通感。蓋能神呪請雨，為楊州刺史司馬元顯所敬。法亦善神呪，晉丞相會稽王司馬道子。為起治城寺焉。
竺法純，未詳何許人。少出家，止山陰顯義寺。苦行有德，善誦古維摩經。晉元興中，為寺上蘭渚買故屋。暮還，於湖中。遇風而船小。純唯一心憑觀世音口誦不輟，俄見一大流船，乘之獲免。至岸，訪船無主，須臾不見，道俗咸歎神感。後不知所終。
釋僧生，姓袁，蜀郡郫人。少出家，以苦行致稱。成都宋豐等，請為三賢寺主。誦法華，習禪定。常於山中誦經，有虎來蹲其前，誦竟乃去。後每至諷詠，輒見左右四人為侍衛。年雖衰老，而翹勤彌厲。後微疾，便語侍者云：吾將去矣。死後可為燒身。弟子依遺命。
釋法宗，臨海人。少好遊獵。嘗於剡遇射孕鹿母墮胎，鹿母銜箭，猶就地舐子。宗迺悔悟，知貪生愛子，是有識所同。於是摧弓折矢，出家業道。常分衛自資，受一食法，蔬苦六時，以悔先罪。誦法華、維摩。常昇臺諷詠，響聞四遠。士庶稟其歸戒者三千餘人，遂開拓所住，以為精舍，因誦為目，號曰法華臺也。宗後不測所終。
釋道冏，姓馬，扶風人。初出家，為道懿弟子。懿病，嘗遣冏等四人，至河南霍山採鍾乳。入穴數里，跨木渡水，三人溺死，炬火又亡，冏判無濟理。冏素誦法華，唯憑誠此業，又存念觀音。有頃，見一光如螢火，追之不及，遂得出穴。於是進修禪業，節行彌新。頻作數過普賢齋，並有瑞應。或見梵僧入坐，或見騎馬人至，並未及暄涼，倏忽不見。
後與同學四人，南遊上京，觀矚風化。夜乘氷度河，中道氷破，三人沒死。冏又歸誠觀音，乃覺脚下如有一物自𢼨，復見赤光在前，乘光至岸。達都，止南㵎寺，常以般舟為業。嘗中夜入禪，忽見四人御車至房，呼令上乘。冏欻不自覺，已見身在郡。後沈橋。見一人在路坐胡床，侍者數百人，見冏驚起，曰：坐禪人耳。彼人因謂左右曰：向止令知處而已，何忽勞屈法師。於是禮拜執別，令人送冏還寺。扣門良久。方開，入寺見房猶閉，眾咸莫測其然。宋元嘉二十年。臨川康王義慶携往廣陵，終於彼矣。
釋慧慶，廣陵人，出家止廬山寺。學通經律，清潔有戒行。誦法華、十地、思益、維摩。每夜吟諷，常聞闇中有彈指讚歎之聲。嘗於小雷遇風波，船將覆沒，慶唯誦經不輟，覺船在浪中，如有人牽之，倏忽至岸，於是篤厲彌勤。宋元嘉末卒，春秋六十有二。
釋普明，姓張，臨淄人。少出家。稟性清純，蔬食布衣，以懺誦為業。誦法華、維摩二經。及誦之時，有別衣別座，未嘗穢雜。每誦至勸發品，輒見普賢乘象，立在其前。誦維摩經，亦聞空中唱樂。又善神呪，所救皆愈。有鄉人王道真妻。病，請明來呪，明入門，婦便悶絕。俄見一物如狸，長數尺許，從狗竇出，因此而愈。明嘗行水傍祠，巫覡自云，神見之皆奔走。以宋孝建中卒，春秋八十有五。
釋法莊，姓申，淮南人。十歲出家，為廬山慧遠弟子。少以苦節標名。晚遊關中，從叡公稟學。元嘉初出都，止道場寺。性率素止一中而已。誦大涅槃、法華、淨名。每後夜諷誦，比房常聞莊戶前有如兵仗羽衛之響，實天神來聽也。宋大明初卒於寺，春秋七十有六。
釋慧果，豫州人。少以蔬苦自業。宋初遊京師，止瓦官寺。誦法華、十地。嘗於圊廁見一鬼。致敬於果云：昔為眾僧作維那，小不如法，墮在噉糞鬼中。法師德素高明，又慈悲為意，願助以拔濟之方也。又云：昔有錢三千，埋在柿樹根下，願取以為福。果即告眾掘取，果得三千，為造法華一部，并設會。後夢見此鬼云：已得改生，大勝昔日。果以宋太始六年卒，春秋七十有六。
釋法恭，姓關，雍州人。初出家，止江陵安養寺。後出京師，住東安寺。少而苦行殊倫，服布衣餌菽麥。誦經三十餘萬言。每夜諷詠輒有殊香異氣，入恭房者，咸共聞之。又以弊納聚蚤虱，常披以飴之。宋武文明三帝及衡陽文王義秀等，並崇其德素。所獲信施，常分給貧病，未嘗私蓄。宋太始中還西，卒於彼，春秋八十。
時烏衣復有僧恭者，德業高明，綱總寺任。亦不食粳糧，唯餌豆麥。
釋僧覆，未詳何人。少孤，為下人所養。七歲出家，為曇亮弟子。學通諸經，蔬食持呪。誦大品、法華。宋明帝深加器重，勅為彭城寺主，率眾有功。宋太始末卒，春秋六十有六。
釋慧進，姓姚，吳興人。少而雄勇，任性遊俠。年四十忽悟心自啟，遂爾離俗，止京師高座寺。蔬食素衣，誓誦法華。用心勞苦，執卷輒病。迺發願，願造法華百部以悔先障。始聚得錢一千六百，時有劫來，問進有物不，答云：唯有造經錢在佛處。群劫聞之，𧹞然而去。於是聚集信施，得以成經，滿足百部。經成之後，病亦小差。誦法華一部得過，情願既滿，厲操愈堅。常迴諸福業，願生安養。未亡少時，忽聞空中聲曰：汝所願已足，必得生西方也。至齊永明三年無病而卒，春秋八十有五。
時京師龍華寺復有釋僧念，誦法華、金光明，蔬食避世。
釋弘明，本姓嬴，會稽山陰人。少出家，貞苦有戒節，止山陰雲門寺。誦法華，習禪定。精勤禮懺，六時不輟。每旦則水瓶自滿，實諸天童子以為給使也。明嘗於雲門坐禪，虎來入明室內，伏于床前，見明端然不動，久久乃去。又時見一小兒來，聽明誦經，明曰：汝是何人。答云：昔是此寺沙彌，盜帳下食，今墮圊中。聞上人道業，故來聽誦經，願助方便，使免斯累也。明即說法勸化，領解方隱。後於永興石姥巖入定，又有山精來惱明，明捉得以腰繩繫之。鬼遜謝求脫云：後不敢復來。及解放，於是絕迹。
元嘉中，郡守平昌孟顗重其真素，要出，安止道樹精舍。後濟陽江於永興邑立昭玄寺，復請明往住。大明末，陶里董氏。又為明於村立栢林寺，要明還止。訓勗禪戒，門人成列。以齊永明四年卒於栢林寺，春秋八十有四。
釋慧豫，黃龍人。來遊京師，止靈根寺。少而務學，遍訪眾師。善談論，美風則，每聞臧否人物，輒塞耳不聽，或時以異言間止，瓶衣率素，日以一中自畢。精勤標節，以救苦為先。誦大涅槃、法華、十地。又習禪業，精於五門。嘗寢見有三人來扣戶，並衣冠鮮潔，執持華蓋。豫問：覓誰。答云：法師應死，故來奉迎。豫曰：小事未了，可申一年不。答云：可爾。至明年滿一周而卒。是歲齊永明七年，春秋五十有七。
豫同寺有沙門法普，亦素行誦經。
釋道嵩，姓夏，高密人。年十歲出家，少而沈隱有志用。及具戒之後，專好律學，誦經三十萬言。交接上下，未嘗有喜慍之色。性好檀捨，隨獲利養，皆以施人。瓶衣之外，略無兼物。宋元徽中來京師，止鍾山定林寺。守靖閑房，懺誦無輟。人有造者，輒為其說法訓獎，以代饌焉，從之請戒者甚眾。後卒於山中，春秋四十有九。
釋超辯，姓張，燉煌人。幼而神悟孤發，履操深沈。誦法華、金剛波若。聞京師盛於佛法，迺越自西河，路由巴楚，達于建業。頃之東適吳越，觀矚山水，停山陰城傍寺少時。後還都，止定林上寺，閑居養素，畢命山門。誦法華日限一遍，心敏口從，恒有餘力。禮千佛，凡一百五十餘萬拜，足不出門三十餘載。以齊永明十年終於山寺，春秋七十有三。葬于寺南，沙門僧祐為造碑墓所，東莧劉勰製文。
時有靈根釋法明、祇洹釋僧志、益州釋法定，並誦經十餘萬言，蔬苦有至德。
釋法慧，本姓夏侯氏。少而秉志精苦，律行氷嚴。以宋大明之末，東遊禹穴，隱于天柱山寺，誦法華一部。蔬食布衣，志耽人外，居閣不下三十餘年。王侯稅駕，止拜房而反。唯汝南周顒，以信解兼深，特與相接。時有慕德希禮，或因顒介意，時一見者。以齊建武二年卒于山寺，春秋八十有五。
時若耶懸溜山有姓曇遊者，亦蔬食誦經，苦節為業。
釋僧侯，西龔，西涼州人。年十八，便蔬食禮懺。及具戒之後，遊方觀化。宋孝建初，來至京師。誦法華、維摩、金光明，常二日一遍，如此六十餘年。蕭惠開入蜀，請共同遊。後惠開協同義嘉負罪歸闕，侯乃還都，於後崗創立石室，以為安禪之所。自息慈以來，至于捨命，魚肉葷辛，未嘗近齒。脚影小蹉，輒虛齋而過。齊永明二年微覺不愈，至中不能食，迺索水漱口，合掌而卒，春秋八十有九。
時普弘有釋慧溫，亦誦法華經、維摩、首楞嚴，蔬苦並有高節。
釋慧彌，姓楊氏，弘農華陰人，漢太尉震之後裔也。年十六出家。及具戒之後，志修遠離，迺入長安終南山。巖谷險絕，軌迹莫至，彌負錫獨前，猛虎肅兕無擾。少誦大品，又精修三昧，於是剪茅結宇，以為栖神之宅。時至則持鉢入村，食竟則還室禪誦，如此者八年。
後聞江東有法之盛，迺觀化京師，止于鍾山定林寺，習業如先。為人溫恭冲讓，喜慍無色，戒範精明，獎化忘勌，諮賢求善，恒若未足。凡黑白造山禮拜者，皆為說法提誘，以代餚饌。爰自出家，至于衰老，葷醪鮮豢，一皆永絕。足不出戶三十餘年。曉夜習定，常誦波若，六時禮懺，必為眾先。以梁天監十七年閏八月十五日終於山舍，春秋七十有九。葬于寺南，立碑頌德。
時定林又有沙門法仙，亦誦經有素行。後還吳為僧正，卒於彼。
釋道琳，本會稽山陰人。少出家，有戒行。善涅槃、法華，誦淨名經，吳國張緒禮事之。後居富陽縣泉林寺，寺常有鬼怪，自琳居之則消。琳弟子慧韶，為屋所押，頭陷入肩，琳為祈請。韶夜見兩梵道人拔出其頭，旦起遂平復。琳於是設聖僧齋，鋪新帛於床上，齋畢，見帛上有人迹，皆長三尺餘，眾咸服其徵感，富陽人始家家立聖僧坐以飯之。至梁初，琳出居齊熙寺。天監十八年卒，春秋七十有三。
論曰：諷誦之利大矣，而成其功者希焉。良由總持難得，惛忘易生。如經所說，止復一句一偈，亦是聖所稱美。是以曇邃通神於石塢，僧生感衛於空中，道冏臨危而獲濟，慧慶將沒而蒙全。斯皆實德內充，故使徵應外啟。經云：六牙降室，四王衛座，豈粵虛哉。若迺凝寒靖夜，朗月長宵，獨處閑房，吟諷經典，音吐遒亮，文字分明。足使幽靈忻踊，精神暢悅。所謂歌詠誦法言，以此為音樂者也。
讚曰：法身既遠，所寄者辭。沈吟反復，惠利難思。無怠三業，有競六時。化人乃衛，變眾來比。此焉實德，誰與較之。
釋慧達，姓劉，本名薩河，并州西河離石人。少好田獵。年三十一，忽如暫死，經日還蘇，備見地獄苦報，見一道人云是其前世師，為其說法訓誨，令出家，往丹陽、會稽、吳郡覓阿育王塔像，禮拜悔過，以懺先罪。既醒，即出家學道，改名慧達。精勤福業，唯以禮懺為先。
晉寧康中，至京師。先是簡文皇帝於長干寺造三層塔，塔成之後，每夕放光。達上越城顧望，見此剎杪獨有異色，便往拜敬，晨夕懇到。夜見剎下時有光出，乃告人共掘，掘入丈許，得三石碑。中央碑覆中，有一鐵函，函中又有銀函，銀函裏金函，金函裏有三舍利。又有一爪甲及一髮，髮申長數尺，卷則成螺，光色炫燿。乃周敬王時阿育王起八萬四千塔，此其一也。既道俗歎異，乃於舊塔之西，更竪一剎，施安舍利。晉太元十六年，孝武更加為三層。
又昔晉咸和中，丹陽尹高悝，於張侯橋浦裏，掘得一金像，無有光趺，而製作甚工。前有梵書云是育王第四女所造。悝載像還至長干巷口，牛不復行，非人力所御，乃任牛所之，徑趣長干寺。爾後年許，有臨海漁人張係世，於海口得銅蓮華趺，浮在水上，即取送縣。縣表上臺，勅使安像足下，契然相應。後有西域五僧詣悝云：昔於天竺得阿育王像，至鄴遭亂，藏置河邊。王路既通，尋覓失所。近得夢云，像已出江東，為高悝所得。故遠涉山海，欲一見禮拜耳。悝即引至長干，五人見像，歔欷涕泣，像即放光，照于堂內。五人云：本有圓光，今在遠處，亦尋當至。晉咸安元年，交州合浦縣採珠人董宗之，於海底得一佛光。刺史表上，晉簡文帝勅施此像。孔穴懸同，光色一重。凡四十餘年，東西祥感，光趺方具。達以剎像靈異，倍加翹勵。後東遊吳縣，禮拜石像。以像於西晉將末，建興元年癸酉之歲，浮在吳松江滬瀆口。漁人疑為海神，延巫祝以迎之，於是風濤俱盛，駭懼而還。時有奉黃老者，謂是天師之神，復共往接，飄浪如初。後有奉佛居士吳縣民朱應，聞而歎曰：將非大覺之垂應乎！乃潔齋共東雲寺帛尼及信者數人，到滬瀆口。稽首盡虔，歌唄至德，即風潮調靜。遙見二人浮江而至，乃是石像。背有銘誌，一名惟衛，二名迦葉，即接還安置通玄寺。吳中士庶嗟其靈異，歸心者眾矣。
達停止通玄寺，首尾三年，晝夜虔禮，未嘗暫廢。頃之，進適會稽，禮拜𨞆塔。此塔亦是育王所造，歲久荒蕪，示存基蹠。達翹心束想，乃見神光焰發，因是修立龕砌，群鳥無敢棲集。凡近寺側畋漁者，必無所獲，道俗傳感，莫不移信。後郡守孟顗復加開拓。達東西覲禮，屢表徵驗，精勤篤勵終年無改。後不知所之。
釋慧元，河北人，為人性善，喜慍無色。常習禪誦經，勸化福事，以為恒業。晉太元初，於武陵平山立寺，有二十餘僧，飧蔬幽遁，永絕人途。以太元十四年卒。卒後有人入武當山下見之，神色甚暢，寄語寺僧，勿使寺業有廢。自是寺內常聞空中應時有磬聲，依而集眾，未嘗差失。沙門竺慧直居之。直精苦有戒節，後絕粒唯餌松柏，因登山蟬蛻焉。
釋慧力，未知何人。晉永和中，來遊京師。常乞食蔬苦頭陀修福。至晉興寧中，啟乞陶處以為瓦官寺。初標塔基，是今塔之西。每夕標輒東移十餘步，旦取還，已復隨徙。潛共伺之，見一人著朱衣武冠，拔標置東方，仍於其處起塔，今之塔處是也。記者云：寺立後三十年，當為天火所燒。至晉孝武太元二十一年七月夜，自然火起。寺僧數十，都無知者，明旦見塔已成灰聚。帝曰：此國不祥之相也。即勅楊法尚、李緒等速令修復。至九月帝崩。有戴安道所製五像，及戴顒所治丈六金像。昔鑄像初成，而面首殊瘦，諸工無如之何，乃迎顒看之。顒曰：非面瘦也，乃臂胛肥耳。既鑢減臂胛，而面相自滿，諸工無不歎息。又有師子國四尺二寸玉像，並皆在焉。昔師子國王聞晉孝武精於奉法，故遣沙門曇摩抑遠獻此佛。在道十餘年，至義熙中乃達晉。司徒王謐嘗入臺，見東掖門口有寺人擲樗，戲樗所著處輒有光出，怪令掘之，得一金像，合光趺長七尺二寸。謐即啟聞，宋高祖迎入臺供養。宋景平末，送出瓦官寺，今移龍光寺。
釋慧受，安樂人。晉興寧中，來遊京師。蔬食苦行常修福業。嘗行過王坦之園，夜輒夢於園中立寺，如此數過。受欲就王乞立一間屋處，未敢發言，且向守園客松期說之。期云：王家之園，恐非所圖也。受曰：若令誠感，何憂不得。即詣王，陳之。王大喜，即以許焉。初立一小屋，每夕復夢見一青龍從南方來，化為剎柱。受將沙彌試至新亭江尋覓，乃見一長木隨流來下。受曰：必是吾所見者也。於是雇人牽上，竪立為剎，架以一層。道俗競集，咸歎神異。坦之即捨園為寺，以受本鄉為名，號曰安樂寺。東有丹陽尹王雅宅，西有東燕太守劉鬪宅，南有豫章太守范寧宅，並施以成寺。後有沙門道靖、道敬等，更加修飾，于今崇麗焉。
釋僧慧，未知何人。少來好修福業。晉義熙中，共長安人行長生，立寺於京師破塢村中。始迂域其處，起草屋數間，便集僧設齋。至中夜，堂內兩燈忽自然行，進前數十步，油纂如故，無所傾覆。大眾驚嗟，訪諸耆老，咸言燈所移處，是昔時外國道人起塔之基。於是就共修立。以燈移表瑞，因號崇明寺焉。
釋僧翼，本吳興餘杭人。少而信悟，早有絕塵之操。初出家，止廬山寺，依慧遠修學。蔬素苦節，見重門人。晚適關中，復師羅什，經律數論，並皆參涉，又誦法華一部。以晉義熙十三年與同志曇學沙門，俱遊會稽，履訪山水。至秦望西北，見五岫駢峯，有耆闍之狀，乃結草成菴，稱曰法華精舍。太守孟顗、富人陳載，並傾心挹德，贊助成功。翼蔬食澗飲三十餘年，以宋元嘉二十七年卒，春秋七十。立碑山寺，旌其遺德。會稽孔逭製文。翼同遊曇學沙門，後移卜秦望之北，號曰樂林精舍。有韶相、灌蒨，並東岳望僧，咸共憩焉。
時有釋道敬者，本瑯瑘胄族，晉右將軍王羲之曾孫。避世出家，情愛丘壑。棲于若耶山，立懸溜精舍。敬後為供養眾僧，乃捨具足，專精十戒云。
釋僧洪，豫州人，止于京師瓦官寺。少而修身整潔。後率化有緣，造丈六金像，鎔鑄始畢，未及開模。時晉末銅禁甚嚴，犯者必死。宋武于時為相國，洪坐罪繫于相府，唯誦觀世音經，一心歸命佛像。夜夢所鑄像來，手摩洪頭，問：怖不？洪言自念必死。像曰：無憂。見像胸方尺許，銅色燋沸。會當行刑，府參軍監殺，而牛奔車壤，因更剋日。續有令從彭城來云：未殺，僧洪者可原。遂獲免。還開模，見像胸前果有燋沸。洪後以苦行卒。
釋僧亮，未知何人。少以戒行著名。欲造丈六金像。用銅不少，非細乞能辦。聞湘州界銅溪伍子胥廟多有銅器，而廟甚威嚴，無人敢近，亮聞而造焉。告刺史張邵，借健人百頭，大船十艘。邵曰：廟既靈驗，犯者必斃。且有蠻人守護，詎可得耶？亮曰：若果福德，與檀越共。如其有咎，躬自當之。邵即給人船，三日三夜，行至廟所。亮與手力一時俱進，未至廟屋二十許步，有兩銅鑊，容百餘斛，中有巨蛇長十餘丈，出遮行路。亮乃正儀執錫，呪願數十言，蛇忽然而隱。俄見一人，秉竹笏而出云：聞法師道業非凡，營福事重，今特相隨喜。於是令人輦取。廟銅既多，十不取一，而舫已滿。唯神床頭有一唾壺，中有一蝘蜓，長二尺許，乍出乍入。議者咸云神最愛此物，亮遂不取，於是而去，遇風水甚利。比群蠻相報，追逐不復能及。還都，鑄像既成，唯焰光未備。宋文帝為造金薄圓光，安置彭城寺。至宋太始中，明帝移像湘宮寺，今猶在焉。
釋法意，江左人。好營福業，起五十三寺。晉義熙中，鍾山祭酒朱應子。先是孫恩建義之黨，竄居此山，分其外地少許，與意為寺，號曰延賢寺。後杯度去來此寺，云：此處尋有諸變，後時當好。地對天堂，易為福業。
俄為野火所燒。後齊諧及張寅等，藉杯度之旨，語在度傳。乃與意共行山地，更欲修立，而無水，不可住。意惟杯度之言，乃竭誠禮懺，乞西方池水。經于三日，懇惻彌至。忽聞空中有聲，撲然著地。意恐是金帛，試令人掘入二尺許，泫然清流遂，成澗不絕，於是立寺。意後不知所終。
釋慧敬，南海人。少遊學荊楚，亦博通經論，而常以福業為務，故義學不得全功。凡所之造，皆興立塔像，助成眾業。後還鄉，復修理雲峯、永安諸寺。敬既精於戒節，而志操嚴明，故嶺外僧尼，咸附諮稟。後被勅為僧主，訓領有功。敬有一奴子及沙彌，忽為鬼所打，後山精見形詣敬，具謝愆失，云：部屬不解，橫撓法師眷屬。有頃悉皆平復。凡興造福業，皆迴向西方。臨終之日，室有奇香，經久乃歇。
釋法獻，廣州人。始居北寺，寺歲久凋衰，獻率化有緣，更加治葺，改曰延祥。後入藏薇山創寺，寺成後，有兩童子携手來歌云：藏薇有道德，歡樂方未央。言終，忽然不見。舉寺驚嗟，咸歎神異。獻後入禪，忽見一人來云：磬繩欲斷，何不治？獻驚起往視，垂將委地，由其手接，得無折損。獻出家以來，常勸化福事，而棲心禪戒，未嘗虧節。後不知所終。
釋法獻，姓徐，西海延水人。先隨舅至梁州，乃出家。至元嘉十六年。方下京師，止定林上寺。博通經律，志業強捍。善能匡拯眾許，修葺寺宇。先聞猛公西遊，備矚靈異，乃誓欲忘身，往觀聖迹。以宋元徽三年，發踵金陵，西遊巴蜀，路出河南，道經芮芮。既到于闐，欲度葱嶺，值棧道斷絕，遂於于闐而反。獲佛牙一枚，舍利十五，并觀世音滅罪呪及調達品，又得龜茲國金鎚鍱像，於是而還。其經途危阻，見其別記。
佛牙本在烏纏國。自烏纏來芮芮，自來梁土，獻齎牙還京五，十有五載。密自禮事，餘無知者，至文宣感夢，方傳道俗。獻律行精純，德為物範。瑯瑘王肅、王融，吳國張融、張綣，沙門慧令、智藏等，並投身接足，崇其誡訓。獻以永明之中，被勅與長干玄暢同為僧主，分任南北兩岸。
暢本秦州人，亦律禁清白，文惠太子奉為戒師。獻後被勅三吳，使妙簡二眾，暢亦東行，重申受戒之法。時暢與獻二僧，皆少習律檢，不競當世，與武帝共語，每稱名而不坐。後中興僧鍾於乾和殿見帝，帝問鍾如宜，鍾答貧道比苦氣。帝嫌之，乃問尚書王儉：先輩沙門與帝王共語，何所稱？正殿坐不？儉答：漢魏佛法未興，不見其記傳。自偽國稍盛，皆稱貧道，亦預坐。及晉初亦然。中代有庾氷、桓玄等，皆欲使沙門盡敬，朝議紛紜，事皆休寢。宋之中朝，亦頗令致禮，而尋竟不行。自爾迄今，多預坐，而稱貧道。帝曰：暢、獻二僧，道業如此，尚自稱名，況復餘者，挹拜則太甚，稱名亦無嫌。自爾沙門皆稱名於帝王，自暢、獻始也。暢以建武初亡，春秋七十有五。獻以建武末年卒，與暢同窆于鍾山之陽。獻弟子僧祐為造碑墓側，丹陽尹吳興沈約製文。獻於西域所得佛牙及像，皆在上定林寺。
牙以普通三年正月。忽有數人並執仗，初夜扣門，稱臨川殿下奴叛，有人告云在佛牙閣上，請開閣檢視，寺司即隨語開閣。主師至佛牙座前，開函取牙，作禮三拜，以錦手巾盛牙，繞山東而去。至今竟不測所在。
釋僧護，本會稽剡人也。少出家，便剋意常苦節，戒行嚴淨。後居石城山隱嶽寺。寺北有青壁，直上數十餘丈，當中央有如佛焰光之形。上有叢樹，曲幹垂陰。護每經行至壁所，輒見光明煥炳，聞絃管歌讚之聲。於是擎爐發誓願，博山鐫造十丈石佛，以敬擬彌勒千尺之容，使凡厥有緣，同覩三會。以北齊建武中，招結道俗，初就彫剪。疏鑿移年，僅成面樸。頃之，護遘疾而亡。臨終誓曰：吾之所造，本不期一生成辦。第二身中，其願剋果。後有沙門僧淑，纂襲遺功，而資力莫由，未獲成遂。
至梁天監六年，有始豐令吳郡陸咸罷邑還國，夜宿剡溪，值風雨晦冥，咸危懼假寐，忽夢見三道人來告云：君識信堅正，自然安隱。有建安殿下感患未瘳，若能治剡縣僧護所造石像得成就者，必獲平豫。冥理非虛，宜相開發也。咸還都經年，稍忘前夢，後出門乃見一僧，云聽講寄宿，因言：去歲剡溪所囑建安王事，猶憶此不？咸當時懼然，答云：不憶。道人笑曰：宜更思之。仍即辭去。咸悟其非凡，乃倒屣諮訪，追及百步，忽然不見。咸豁爾意解，具憶前夢，乃剡溪所見第三僧也。咸即馳啟建安王，王即以上聞，勅遣僧祐律師專任像事。王乃深信益加，喜踊充遍，抽捨金貝，誓取成畢。初僧祐未至，一日，寺僧慧逞夢見黑衣大神，翼從甚壯，立于龕所，商略分數，至明旦而祐律師至，其神應若此。
初僧護所創，鑿龕過淺，乃鏟入五丈，更施頂髻，及身相克成，瑩磨將畢，夜中忽當萬字處，色赤而隆起。今像胸萬字處，猶不施金鎛，而赤色在焉。像以天監十二年春就功，至十五年春竟。坐軀高五丈，立形十丈，龕前架三層臺，又造門閣殿堂，并立眾基業，以充供養。其四遠士庶，並提挾香華，萬里來集。供施往還，軌迹填委。自像成之後。建安王所苦稍瘳，本卒已康復。王後改封，今之南平王是也。
釋法悅者，戒素沙門也。齊末勅為僧主，止京師正覺寺。敦修福業，四部所歸。悅嘗聞彭城宋王寺有丈八金像，乃宋車騎徐州刺史王仲德所造，光相之工，江左稱最。州境或應有災崇，及僧尼橫延釁戾，像則流汗。汗之多少，則禍患之濃淡也。宋泰始初，彭城北屬，群虜共欲遷像。引至萬夫，竟不能致。齊初，兗州數郡欲起義南附，亦驅逼眾僧，助守營塹。時虜帥蘭陵公攻陷此營，獲諸沙門。於是盡執二州道人，幽繫圍裏。遣表偽臺，誣以助亂，像時流汗，舉殿皆濕。時偽梁王諒鎮在彭城，亦多小信向，親往像所，使人拭之，隨出，終莫能止。王乃燒香禮拜，至心誓曰：眾僧無罪，弟子自當營護，不使罹禍。若幽誠有感，願拭汗即止。於是自手拭之，隨拭即燥。王具表其事，諸僧皆見原免。悅既欣覩靈異，誓願瞻禮。而關禁阻隔，莫由克遂。
又昔宋明皇帝經造丈八金像，四鑄不成，於是改為丈四。悅乃與白馬寺沙門智靖率合同緣，欲改造丈八無量壽像，以申厥志，始鳩集金銅。屬齊末，世道陵遲，復致推斥，至梁。初方以事啟聞，降勅聽許，并助造光趺。材官工巧，隨用資給。以梁天監八年五月三日於小莊嚴寺營鑄。匠本量佛身四萬斤銅，融瀉已竭，尚未至胸。百姓送銅不可稱計，投諸爐治隨鑄，而模內不滿，猶自如先。又馳啟聞，勅給功德銅三千斤，臺內始就量送，而像處已見羊車傳詔，載銅爐側，於是飛韛消融，一鑄便滿。甫爾之間，人車俱失。比臺內銅出，方知向之所送，信實靈感。工匠喜踊，道俗稱讚。及至開模量度，乃踊成丈九，而光相不差。又有大錢二枚，猶見在衣條，竟不銷鑠，並莫測其然。尋昔量銅四萬，准用有餘。後益三千，計闕未滿。而祥瑞冥密，出自心圖。故知神理幽通，殆非人事。
初像素既成，比丘道昭常夜中禮懺。忽見素所，晃然洞明。祥視久之，乃知神光之異，鑄後三日，未及開模。有禪師道度，高潔僧也，捨其七條袈裟，助費開頂。俄而遙見二僧，跪開像髻，逼就觀之，倏然不見。時悅靖二僧，相次遷化。勅以像事委定林僧祐。其年九月二十六日移像光宅寺，是月不雨，頗有埃塵。及明將遷像，夜有輕雲遍上，微雨沾澤。僧祐經行像所，係念天氣，遙見像邊有光焰上下，如燈如燭，并聞槌讖禮拜之聲。入戶詳視，揜然俱滅，防寺蔣孝孫亦所同見。是夜淮中賈客，並聞大航舶下，催督治橋，有如數百人聲。將知靈器之重，豈人致焉？
其後更鑄光趺，並有風香之瑞。自葱河以左，金像之最，唯此一耳。
論曰：
昔憂填初刻栴檀，波斯始鑄金質，皆現寫真容，工圖妙相。故能流光動瑞，避席施虔。爰至髮爪兩塔，衣影二臺，皆是如來在世，已見成軌。自收迹河邊，闍維林外，八王請分，還國起塔。及瓶灰二所，於是十剎興焉。其生處得道，說法涅槃，肉髻頂骨，四牙雙跡，鉢杖唾壺，泥洹僧等。皆樹塔勒銘，標揭神異。
爾後百有餘年，阿育王遣使浮海，壞撤諸塔，分取舍利。還值風潮，頗有遺落。故今海族之中，時或遇者。是後八萬四千，因之而起。育王諸女，亦次發淨心，並鐫石鎔金，圖寫神狀。至能浮江泛海，影化東川。雖復靈迹潛通，而未彰視聽。及蔡愔、秦景自西域還至，始傅畫釋迦。於是涼臺壽陵，並圖其相。自茲厥後，形像塔廟，與時競列。洎于大梁，遺光粵盛。夫法身無像，因感故形感見有參差，故形應有殊別。若乃心路蒼茫，則真儀隔化，情志慊切，則木石開心。故劉殷至孝誠感，釜庾為之生銘；丁蘭溫清竭誠，木母以之變色。魯陽迴戈而日轉，杞婦下淚而城崩。斯皆隱惻入其性情，故使徵祥照乎耳目。至如慧達招光於剎抄，慧力感瑞於塔基，慧受申誠於浮木，僧慧顯證於移燈，洪亮並忘形於鑄像，意獻皆盡命於伽藍。法獻專志於牙骨，竟陵為之通感，僧護蓄抱於石城，南平以之獲應。近有光宅丈九，顯曜京畿，宋帝四鑠而不成，梁皇一冶而形備。妙相踊而無虧，瑞銅少而更足。故知道藉人弘，神由物感，豈曰虛哉？
是以祭神如神在，則神道交矣；敬佛像如佛，則法身應矣。故入道必以智慧為本，智慧必以福德為基。譬猶鳥備二翼，倏舉千尋；車足兩輪，一馳千里。豈不勤哉，豈不勗哉？
讚曰：真儀揜曜，金石傳暉。爰有塔像，懷戀者依。現奇表極，顯瑞旍威。巖藏地踊，水泛空飛。篤矣心路，必契無違。
帛法橋，中山人。少樂轉讀而乏聲，每以不暢為慨。於是絕粒懺悔七日七夕，稽首觀音，以祈現報。同學苦諫，誓而不改。至第七日，覺喉內豁然，即索水洗漱云：吾有應矣。於是作三契，經聲徹里許，遠近驚嗟，悉來觀聽。爾後誦經數十萬言，晝夜諷詠，哀婉通神。至年九十，聲猶不變。以晉穆帝永和中，卒於河北。即石虎末也。有弟子僧扶，亦戒行清高。
支曇籥，本月支人，寓居建業。少出家，清苦蔬食，憩吳虎丘山。晉孝武初，勅請出都，止建初寺。孝武從受五戒，敬以師禮。籥特稟妙聲，善於轉讀。嘗夢天神授其聲法，覺因裁製新聲。梵嚮清靡，四飛却轉。反折還喉疊哢。雖復東阿先變，康會後造，始終循環，未有如籥之妙。後進傳寫，莫匪其法。所製六言梵唄，傳響于今。後終於所住，年八十一。
釋法平，姓康，康居人。寓居建業。與弟法等俱出家，止白馬寺。為曇籥弟子，共傳師業。響韻清雅，運轉無方。後兄弟同移祇洹，弟貌小醜，而聲踰於兄。宋大將軍於東府設齋，一往以貌輕之。及聞披卷三契，便扼腕神服，乃歎曰：以貌取人，失之子羽，信矣。後東安嚴公發講，等作三契經竟，嚴徐動麈尾曰：如此讀經，亦不減發講。遂散席。明更開題。議者以為相成之道也。兄弟並以元嘉末卒。
釋僧饒，建康人。出家，止白馬寺。善尺牘及雜技，而偏以音聲著稱，擅名於宋武文之世。響調優游，和雅哀亮，與道綜齊肩。綜善三本起及大挐。每清梵一舉，輒道俗傾心。寺有般若臺，饒常遶臺梵轉，以擬供養。行路聞者，莫不息駕踟蹰，彈指稱佛。宋大明二年卒，年八十六。
時同寺復有超明、明慧，少俱為梵唄，長齋時轉讀，亦有名當世。
釋道慧，姓張，尋陽柴桑人。年二十四出家，止廬山寺。素行清貞，博涉經典。特稟自然之聲，故偏好轉讀。發響含奇，製無定准，條章折句，綺麗分明。後出都，止安樂寺。轉讀之名，大盛京邑。晚移朱方竹林寺，誦經數萬言。每夕諷詠，輒聞闇中，有彈指唱薩之聲。宋大明二年卒，年五十一。
釋智宗，姓周，建康人。出家止謝寺。博學多聞，尤長轉讀。聲至清而爽快，若乃八關長夕。中宵之後，四眾低昂，睡蛇交至。宗則昇座一轉，梵響干雲。莫不開神暢體，豁然醒悟。大明三年卒。年三十一。
時有慧寶、道詮。雖非同時，作法相似。甚豐聲而高調，製用無取焉。宋明忽賞道詮，議者謂逢時也。
釋曇遷，姓支，本月支人。寓居建康。篤好玄儒，遊心佛義，善談莊老，并注十地。又工正書，常布施題經。巧於轉讀，有無窮聲韻，梵製新奇，特拔終古。彭城王義康、范曄、王曇首，並皆遊狎。遷初止祇洹寺，後移烏依寺。及范曄被誅，門有十二喪，無敢近者。遷抽貨衣物，悉營葬送。孝武聞而歎賞，謂徐爰曰：卿著宋書，勿遺此士。王僧虔為湘州及三吳，並携共同遊。齊建元四年卒，年九十九。
時有道場寺釋法暢、瓦官寺釋道琰，並富聲哀婉。雖不競遷等，抑亦次之。
釋曇智，姓王，建康人。出家止東安寺。性風流，善舉止。能談莊老，經論書史，多所綜涉。既有高亮之聲，雅好轉讀。雖依擬前宗，而獨拔新異。高調清徹，寫送有餘。宋孝武、蕭思話、王僧虔等，並深加識重。僧虔臨湘州，携與同行。蕭守吳，復招同入。齊永明五年卒於吳國，年七十九。
時有道朗、法忍、智欣、慧光，並無餘解，薄能轉讀。道朗捉調小緩，法忍好存擊切，智欣善能側調，慧光喜騁飛聲。
釋僧辯，姓吳，建康人。出家止安樂寺。少好讀經，受業於遷、暢二師。初雖祖述其風，晚更措意斟酌。哀婉折衷，獨步齊初。嘗在新亭劉紹宅齋，辯初夜讀經，始得一契，忽有群鶴下集階前，及辯度卷，一時飛去。由是聲振天下，遠近知名。後來學者，莫不宗事。永明七年二月十九日，司徒竟陵文宣王。夢於佛前詠維摩一契。同聲發而覺，即起至佛堂中，還如夢中法，更詠古維摩一契，便覺韻聲流好，著工恒日。明旦，即集京師善聲沙門龍光普智、新安道興、多寶慧忍、天保超勝、及僧辯等，集第作聲。辯傳古維摩一契、瑞應七言偈一契，最是命家之作。後人時有傳者，並訛漏失其大體。辯以齊永明十一年卒。
中興有釋僧恭，當時與辯齊名，後遂退道。
釋曇憑，姓楊，揵為南安人。少遊京師，學轉讀，止白馬寺。音調甚工，而過旦自任，時人未之推也。於是專精規矩，更加研習，晚遂出群，翕然改觀。誦三本起經，尤善其聲。後還蜀，止龍淵寺。巴漢懷音者，皆崇其聲範。每梵音一吐，輒鳥馬悲鳴，行途住足。因製造銅鍾，願於未來常有八音四辯。庸蜀有銅鍾，始於此也。後終於所住。時蜀中有僧令道光，亦微善轉讀。
釋慧忍，姓蕢，建康人。少出家，住北多寶寺。無餘行解，止是愛好音聲。初受業於安樂辯公，備得其法。而哀婉細妙，特欲過之。齊文宣感夢之後，集諸經師，乃共忍斟酌舊聲，詮品新異。製瑞應四十二契，忍所得最長妙。於是令慧滿、僧業、僧尚、超朗、僧期、超猷、慧旭、法律曇、慧、僧胤、慧彖、法慈等四十餘人，皆就忍受學，遂傳法于今。忍以隆昌元年卒，年四十餘。
凡此諸人，並齊代知名。其淅左、江西、荊陝、庸蜀亦頗有轉讀。然止是當時詠歌，乃無高譽，故不足而傳也。
論曰：
夫篇章之作，蓋欲申暢懷抱，褒述情志。詠歌之作，欲使言味流靡，辭韻相屬。故詩序云：情動於中，而形於言。言之不足，故詠歌之也。然東國之歌也，則結詠以成詠；西方之贊也，則作偈以和聲。雖復歌讚為殊，而並以協諧鍾律，符靡宮商，方乃奧妙。故奏歌於金石，則謂之以為樂；設讚於管絃，則稱之以為唄。
夫聖人制樂，其德四焉；感天地，通神明，安萬民，成性類。如聽唄，亦其利有五；身體不疲，不忘所憶，心不懈倦，音聲不壞，諸天歡喜。是以般遮絃歌於石室，請開甘露之初門，淨居舞頌於雙林，奉報一化之恩德。其間隨時讚詠，亦在處成音。至如億耳細聲於宵夜，提婆颺響於梵宮。或令無相之旨，奏於篪笛之上；或使本行之音，宣乎琴瑟之下。並皆抑揚通感，佛所稱讚。故咸池、韶武無以匹其工，激楚、梁塵無以較其妙。
自大教東流，乃譯文者眾，而傳聲蓋寡。良由梵音重複，漢語單奇，若用梵音以詠漢語，則聲繁而偈迫；若用漢曲以詠梵文，則韻短而辭長。是故金言有譯，梵響無授。
始有魏陳思王曹植，深愛聲律，屬意經音。既通般遮之瑞響，又感魚山之神製。於是刪治瑞應、本起，以為學者之宗。傳聲則三千有餘，在契則四十有二。其後帛橋、支籥亦云祖述陳思，而愛好通靈，別感神製，裁變古聲，所存止一十而已。至石勒建平中，有天神降于安邑廳事，諷詠經音，七日乃絕。時有傳者，並皆訛廢。逮宋齊之間，有曇遷、僧辯、太傅、文宣等，並殷勤嗟詠，曲意音律，撰集異同，斟酌科例。存倣舊法，正可三百餘聲。自茲厥後，聲多散落。人人致意，補綴不同。所以師師異法，家家各製。皆由昧乎聲旨，莫以裁正。
夫音樂感動，自古而然。是以玄師梵唱，赤雁愛而不移；比丘流響，青鳥悅而忘翥。曇憑動韻，猶令鳥馬踡跼；僧辯折調，尚使鴻鶴停飛。量人雖復深淺，籌感抑亦次焉。故夔擊石拊石，則百獸率舞。簫韶九成，則鳳凰來儀。鳥獻且猶致感，況乃人神者哉？但轉讀之為懿，貴在聲文兩得。若唯聲而不文，則道心無以得生；若唯文而不聲，則俗情無以得入。故經言，以微妙音歌歎佛德，斯之謂也。而頃世學者，裁得首尾餘聲，便言擅名當世。經文起盡，曾不措懷。或破句以合聲，或分文以足韻。豈唯聲之不足，亦乃文不成詮。聽者唯增怳忽，聞之但益睡眠。使夫八真明珠，未揜而藏曜；百味淳乳，不澆而自薄。哀哉！若能精達經旨，洞曉音律。三位七聲，次而無亂；五言四句，契而莫爽。其間起擲盪舉，平折放殺。游飛却轉，反疊嬌弄。動韻則流靡弗窮，張喉則變態無盡。故能炳發八音，光揚七善。壯而不猛，凝而不滯；弱而不野，剛而不銳；清而不擾，濁而不蔽。諒足以起暢微言，怡養神性。故聽聲可以娛耳，耹語可以開襟。若然，可謂梵音深妙，令人樂聞者也。
然天竺方俗，凡是歌詠法言，皆稱為唄。至於此土，詠經則稱為轉讀，歌讚則號為梵唄。昔諸天讚唄，皆以韻入絃綰。五眾既與俗違，故宜以聲曲為妙。原夫梵唄之起，亦兆自陳思。始著太子頌及睒頌等，因為之製聲。吐納抑揚，並法神授。今之皇皇顧惟，蓋其風烈也。其後居士支謙，亦傳梵唄三契，皆湮沒而不存。世有共議一章，恐或謙之餘則也。唯康僧會所造泥洹梵唄，于今尚傳。即敬謁一契，文出雙卷泥洹，故曰泥洹唄也。爰至晉世，有高座法師初傳覓歷。今之行地印文，即其法也。籥公所造六言，即大慈哀愍一契，于今時有作者。近有西涼州唄，源出關右，而流于晉陽，今之面如滿月是也。凡此諸曲，並製出名師。後人繼作，多所訛漏。或時沙彌小兒，互相傳授。疇昔成規，殆無遺一，惜哉！此既同是聲例，故備之論末。
釋道照，姓麴，平西人。少善尺牘，兼博經史，十八出家，止京師祇洹寺。披覽群典，以宣唱為業。音吐寥亮，洗悟塵心，指事適時，言不孤發，獨步於宋代之初。宋武帝嘗於內殿齋，照初夜略敘百年迅速，遷滅俄頃。苦樂參差，必由因召。如來慈應六道，陛下撫矜一切，帝言善久之，齋竟，別嚫三萬。臨川王道規從受五戒，奉為門師。宋元嘉三十年卒，年六十六。照弟子慧明，姓焦，魏郡人。神情俊邁，祖習師風，亦有名當世。
釋曇頴，會稽人。少出家，謹於戒行，誦經十餘萬言，止長干寺。性恭儉，唯以善誘為先。故屬意宣唱，天然獨絕。凡要請者，皆貴賤均赴，貧富一揆。張暢聞而歎曰：辭吐流便，足騰遠理。頴嘗患癬瘡，積治不除，房內恒供養一觀世音像，晨夕禮拜，求差此疾。異時忽見一蛇從像後緣壁上屋，須臾有一鼠子從屋脫地，涎涶沐身，狀如已死。頴候之，猶似可活，即取竹刮除涎涶。又聞蛇所吞鼠，能療瘡疾，即刮取涎涶，以傅癬上。所傅既遍，鼠亦還活。信宿之間，瘡痍頓盡。方悟蛇之與鼠皆是祈請所致。於是精勤化導，勵節彌堅。宋太宰江夏王義恭最所知重。後卒於所住，年八十一。
釋慧璩，丹陽人。出家止瓦官寺。讀覽經論，涉獵書史。眾技多閑，而尤善唱導。出語成章，動辭製作，臨時採博，罄無不妙詣。宋太祖文皇帝、車騎臧質，並提携友善，雅相崇愛。譙王鎮荊，要與同行。後逆節還朝，於梁山設會。頃之，譙王敗，璩還京。後宋孝武設齋，璩唱導，帝問璩曰：今日之集，何如梁山？璩曰：天道助順，況復為逆？帝悅之。明旦，別嚫一萬。後勅為京邑都維那。大明末，終於寺，年七十二。
釋曇宗，姓虢，秣陵人。出家止靈味寺。少而好學，博通眾典。唱說之功，獨步當世。辯口適時，應變無盡。嘗為孝武唱導，行菩薩五法禮竟，帝乃笑謂宗曰：朕有何罪，而為懺悔？宗曰：昔虞舜至聖，猶云予違爾弼。湯武亦云萬姓有罪，在予一人。聖王引咎，蓋以軌世。陛下德邁往代，齊聖虞殷，履道思沖，寧得獨異。帝大悅。後殷淑儀薨，三七設會，悉請宗。宗始歎世道浮偽，恩愛必離。嗟殷氏淑德，榮幸未暢，而滅實當年，收芳今日，發言悽至。帝泫愴良久，賞異彌深。後終於所住，著京師塔寺記二卷。時靈味寺復有釋僧意者，亦善唱說。製睒經新聲，哀亮有序。
釋曇光，會稽人。隨師止江陵長沙寺。性意嗜五經詩賦，及算數卜筮，無不貫解。年將三十，喟然歎曰：吾從來所習，皆是俗事。佛法深理，未染一毫。豈剪落所宜耶？乃屏舊業，聽諸經論。識悟過人，一聞便達。
宋衡陽文王義季，鎮荊州，求覓意理沙門，共談佛法，聲境推光以當鴻任。光固辭，王自詣房敦請，遂從命。焉。給車服人力，月供一萬。每設齋會，無有導師。王謂光曰：獎導群生，唯德之本。上人何得為辭，願必自力。光乃迴心習唱，製造懺文。每執爐處眾，輒道俗傾仰。
後還都止靈味寺，義陽王旭出鎮北徐，携光同行。及景和失德，義陽起事，以光預見，乃齎七曜以決光，光杜口無言，故事寧獲免。宋明帝於湘宮設會，聞光唱導，帝稱善，即勅賜三衣瓶鉢。後卒於寺中，年六十五。
釋慧芬，姓李，豫州人。幼有殊操，十二出家，住穀熟縣常山寺。學業優深，苦行精峻。每赴齋會，常為大眾說法。梁楚之間，悉奉其化。及魏虜毀滅佛法，乃南歸京師。至烏江，追騎將及而渚次無航，芬一心念佛，俄見流船忽至，乘之獲免。至都，止白馬寺。時御史中丞袁愍孫常謂道人偏執，未足與議，乃命左右，令候覓沙門，試欲語之。會得芬至，袁先問三乘四諦之理，却辯老莊儒墨之要。芬既素善經書，又音吐流便。自旦之夕，袁不能窮。於是敬以為師，令子弟悉從受戒。
芬又善神呪，所治必驗。後病篤，服丸，人勸之以酒。芬曰：積時持戒，寧以將死虧節。乃語弟子云：吾其去矣。以齊永明三年卒于興福寺，年七十九。臨終有訓誡遺文云云。
釋道儒，姓石，渤海人。寓居廣陵。少懷清信，慕樂出家。遇宋臨川王義慶鎮南兗，儒以事聞之。王贊成厥志，為啟度出家。出家之後，蔬食讀誦，凡所之造，皆勸人改惡修善，遠近宗奉，遂成導師。言無預撰，發嚮成製。元嘉末出都，止建初寺。長沙王請為戒師。廬承相、伯仲孫等共買張敬兒故廟，為儒立寺，今齊福寺是也。儒以齊永明八年卒，年八十一。
時閑心寺有釋僧喜，亦善唱說，振譽於宋末齊初。
釋慧重，姓閔，魯國人。僑居金陵。早懷信悟，有志從道，願言未遂，已長齋菜食。每率眾齋會，常自為唱導。如此累時，乃上聞於宋孝武。大明六年，勅為新安寺出家。於是專當唱說。稟性清敏，識悟深沈。言不經營，應時若瀉。凡預聞者皆，留連信宿，增其懇詣。後移止瓦官禪房。永明五年卒，年七十三。
時瓦官復有釋法覺，又敦慧重之業，亦擅名齊代。
釋法願，本姓鍾，名武厲，先頴川長社人。祖世避難，移居吳興長城。願常為梅根冶監，有施慎民來代之。先時文書未校，慎民遂偏當其負，願乃訴求分罪。有旨免慎民死，除願為新道令。家本事神，身習鼓舞，世間雜技，及耆父占相，皆備盡其妙。嘗以鏡照面云：我不久當見天子。於是出都住沈橋，以庸相自業。宗殼、沈慶微時，經請願相，願曰：宗君應為三州刺史，沈君當位極三公。如是，歷相眾人，記其近事，所驗非一。遂有聞於宋太祖，太祖見之，取東冶囚及一奴美顏色者，飾以衣冠，令願相之。願指囚曰：君多危難，下階便應著鎖。謂奴曰：君是下賤人，乃暫得免耶。帝異之，即勅住後堂，知陰陽祕術。後少時，啟求出家，三啟方遂，為上定林遠公弟子。及孝武龍飛，宗殼出鎮廣州，携願同往，奉為五戒之師。會譙王構逆，羽檄嶺南。殼以諮願，願曰：隨君來，誤殺人。今太白犯南斗，法應殺大臣。宜速改計，必得大勳。果如願言。殼遷豫州刺史，復携同行。及竟陵王誕舉事，願陳諫亦然。願後與刺史共欲減眾僧床脚，令依八指之制。時沙門僧導獨步江西，謂願濫匡其士，頗有不平之色，遂致聞孝武，即勅願還都。帝問願何詐菜食，願答：菜食已來十餘年。帝勅直閤沈攸之強逼以肉，遂折前兩齒，不迴其操，帝大怒，勅罷道，作廣武將軍，直華林佛殿。願雖形同俗人，而栖心禪戒，未嘗虧節。有頃帝崩，昭太后令聽還道。
太始六年，佼長生捨宅為寺，名曰正勝，請願居之。齊高親事幼主，恒有不測之憂，每以諮願，願曰：後七月當定。果如其言。及高帝即位事以師禮。武帝嗣興，亦盡師敬。永明二年，願遭兄喪，啟乞還鄉。至鄉少時，勅旨重疊。願後出，憩在湘宮。鑾駕自幸，降寺省慰。願云：脚疾未消不堪相見。帝乃轉蹕而去。
文惠太子嘗往寺問訊，願既不命令坐，文惠作禮而立，乃謂願曰：葆吹清鐃，以為供養，其福云何？願曰：昔菩薩八萬伎樂供養佛，尚不如至心。今吹竹管子，打死牛皮，此何足道？其秉德邁時，皆此之類。其王侯妃主，及四遠士庶，並從受戒，悉遵師禮。願往必直前，無有通白。感致隨喜，日盈萬計。願隨以修福，未嘗蓄聚。或雇人禮佛，或借人持齋；或收糴米穀，散飴魚鳥；或貿易飲食，賬給囚徒。興功立德，數不可紀。願又善唱導，及依經說法，率自心抱，無事宮商，言語訛雜，唯以適機為要。可謂其智可及，其愚不可及也。
後入定三日不食，忽語弟子云：汝等失飯籮矣。俄而寢疾。時寺側遭燒，寺在下風，煙焰必及。弟子欲輿願出寺，願曰：佛若被燒，我何用活？即苦心歸命，於是三面皆焚，唯寺不燼。齊永元二年，年八十七卒。
釋法鏡，姓張，吳興烏程人。幼而樂道，事未獲從。值慧益燒身，啟帝度二十人，鏡即預其一也。事法願為師。既得入道，履操氷霜。仁施為懷，曠拔成務。於是研習唱導，有邁終古。齊竟陵文宣王厚相禮待，鏡誓心弘道，不拘貴賤，有請必行，無避寒暑。財不蓄私，常興福業。建武初，以其信施立齊隆寺以居之。鏡為性敦美，賞接為務，故道俗交知，莫不愛悅。雖義學功淺，而領悟自然。造次嘲難，必有酬酢。齊永元二年卒，年六十四。
其後瓦官道親、彭城寶興、耆闍道登，並皆祖述宣唱，高韻華言，非忝前例。傾眾動物，論者後之。今上為長沙宣武王治鏡所住寺，因改曰宣武也。
論曰：
唱導者，蓋以宣唱法理，開導眾心也。昔佛法初傳，于時齊集，止宣唱佛名，依文致禮。至中宵疲極，事資啟悟，乃別請宿德，昇座說法。或雜序因緣，或傍引譬喻。其後廬山釋慧遠，道業貞華，風才秀發。每至齋集，輒自昇高座，躬為導首。先明三世因果，却辯一齋大意，後代傳受，遂成永則。故道照、曇頴等十有餘人，並駢次相師，各擅名當世。夫唱導所貴，其事四焉：謂聲辯才博。非聲則無以警眾，非辯則無以適時，非才則言無可採，非博則語無依據。至若響韻鍾鼓，則四眾驚心，聲之為用也。辭吐後發，適會無差，辯之為用也。綺製彫華，文藻橫逸，才之為用也。商搉經論，採撮書史，博之為用也。若能善茲四事，而適以人時。如為出家五眾，則須切語無常，苦陳懺悔。若為君王長者，則須兼引俗典，綺綜成辭。若為悠悠凡庶，則須指事造形，直談聞見。若為山民野處，則須近局言辭，陳斥罪目。凡此變態，與事而興，可謂知時知眾，又能善說。雖然故以懇切感人，傾誠動物，此其上也。昔草創高僧，本以八科成傳。却尋經導二技，雖於道為末，而悟俗可崇。故加此二條，足成十數。何者？至如八關初夕，旋繞行周，煙蓋停氛，燈惟靖燿，四眾專心，叉指緘默。爾時導師則擎爐慷慨，含吐抑揚，辯出不窮，言應無盡。談無常，則令心形戰慄；語地獄，則使怖淚交零。徵昔因，則如見往業；覈當果，則已示來報。談怡樂，則情抱暢悅；敘哀慼，則灑淚含酸。於是闔眾傾心，舉堂惻愴。五體輸席，碎首陳哀。各各彈指，人人唱佛。爰及中宵後夜，鍾漏將罷。則言星河易轉，勝集難留。又使人迫懷抱，載盈戀慕。當爾之時，導師之為用也。其間經師轉讀，事見前章。皆以賞悟適時，拔邪立信。其有一分可稱，故編高僧之末。若夫綜習未廣，諳究不長，既無臨時捷辯，必應遵用舊本。然才非已出，製自他成。吐納宮商，動見紕謬。其中傳寫訛誤，亦皆依而唱習。致使魚魯淆亂，鼠璞相疑。或時禮拜中間，懺疏忽至。既無宿蓄，恥欲屈頭，臨時抽造，謇棘難辯。意慮荒忙，心口乖越。前言既久，後語未就。抽衣謦咳，示延時節，列席寒心，觀途啟齒。施主失應時之福，眾僧乖古佛之教。既絕生善之萌，秖增戲論之惑。始獲濫吹之譏，終致代匠之咎。若然，豈高僧之謂耶？
原夫至道沖漠，假蹄筌而後彰；玄致幽凝，藉師保以成用。是由聖迹迭興，賢能異託。辯忠烈孝慈，以定君敬之道；明詩書禮樂，以成風俗之訓。或忘功遺事，尚彼虛沖，或體任榮枯，重茲達命。而皆教但域中，功存近益。斯蓋漸染之方，未奧盡其神性。至若能仁之為訓也，考業果幽微，則循復三世；言至理高妙，則貫絕百靈。若夫啟十地以辯慧宗，顯二諦以詮智府。窮神盡性之旨，管一樞極之致。餘教方之，猶群流之歸巨壑，眾星之共北辰，悠哉邈矣。信難得以言尚。至迺教滿三千，形遍六道。皆所以接引幽昏，為大利益。而以淨穢異聞，昇墜殊見。故秋方先音形之本，東國後見聞之益。雲龍表於夜明，風虎彰乎宵夢。鴻風既扇，大化斯融。自爾西域名僧往往而至，或傳度經法，或教授禪道，或以異迹化人，或以神力救物。自漢之梁，紀曆彌遠。世涉六代，年將五百。此土桑門，含章秀起，群英間出，迭有其人。眾家記錄，敘載各異。沙門法濟，偏敘高逸一迹。沙門法安，但列志節一行。沙門僧寶，止命遊方一科。沙門法進，迺通撰傳論。而辭事闕略，並皆互有繁簡，出沒成異。考之行事，未見其歸。宋臨川康王義慶宣驗記及幽明錄、大原王琰冥祥記、彭城劉俊益部寺記、沙門曇宗京師寺記、太原王延秀感應傳、朱君台徵應傳、陶淵明搜神錄、並傍出諸僧，敘其風素，而皆是附見，亟多疎闕。齊竟陵文宣王三寶記傳，或稱佛史，或號僧錄。既三寶共敘，辭旨相關，混濫難求，更為蕪昧。瑯瑘王巾所撰僧史，意似該綜，而文體未足。沙門僧祐撰三藏記，止有三十餘僧，所無甚眾。中書郎郄景興東山僧傳、治中張孝秀廬山僧傳、中書陸明霞沙門傳、各競舉一方，不通今古；務存一善，不及餘行。逮乎即時，亦繼有作者。然或褒贊之下，過相揄揚；或敘事之中，空列辭費。求之實理，無的可稱。或復嫌以繁廣，刪減其事，而抗迹之奇，多所遺削，謂出家之士，處國賓王，不應勵然自遠，高蹈獨絕。尋辭榮棄愛，本以異俗為賢。若此而不論，竟何所紀。嘗以暇日，遇覽群作。輒搜撿雜錄數十餘家，及晉、宋、齊、梁春秋書史，秦、趙、燕、涼荒朝偽曆，地理雜篇，孤文片記。并博諮古老，廣訪先達，校其有無，取其同異。始于漢明帝永平十年，終至梁天監十八年，凡四百五十三載，二百五十七人，又傍出附見者二百餘人。開其德業，大為十例：一曰譯經，二曰義解，三曰神異，四曰習禪，五曰明律，六曰遺身，七曰誦經，八曰興福，九曰經師，十曰唱導。然法流東土，蓋由傳譯之勳。或踰越沙險、或泛漾洪波。皆忘形殉道，委命弘法。震旦開明，一焉是賴。茲德可崇，故列之篇首。至若慧解開神、則道兼萬億；通感適化，則彊暴以綏；靖念安禪，則功德森茂；弘贊毘尼，則禁行清潔；忘形遺體，則矜吝革心；歌誦法言，則幽顯含慶；樹興福善，則遺像可傳。凡此八科，並以軌迹不同，化洽殊異。而皆德効四依，功在三業，故為群經之所稱美，眾聖之所褒述。及夫討覈源流，商搉取捨，皆列諸贊論，備之後文。而論所著辭，微異恒體，始標大意，類猶前序。未辯時人，事同後議。若間施前後，如謂煩雜。故總布一科之末，通稱為論。其轉讀宣唱，雖源出非遠，然而應機悟俗，實有偏功。故齊、宋雜記，咸條列秀者。今之所取，必其製用超絕。及有一分通感，迺編之傳末。如或異者，非所存焉。凡十科所敘，皆散在眾記。今止刪聚一處，故述而無作。俾夫披覽於一本之內，可兼諸要。其有繁辭虛贊，或德不及稱者，一皆省略。故述六代賢異，止為十三卷。并序錄合十四軸，號曰高僧傳。自前代所撰，多曰名僧。然名者，本實之賓也。若實行潛光，則高而不名；寡德適時，則名而不高。名而不高，本非所紀；高而不名，則備今錄。故省名音，代以高字。其間草創，或有遺逸。今此一十四卷，備贊論者，意以為定。如未隱括，覽者詳焉。
高僧傳第一卷。
右十三卷十科凡二百五十七人。
◎弟子孤子曼頴頓首和南。一日蒙示所撰高僧傳，並使其掎摭。力尋始竟，但見偉才。紙弊墨渝，迄未能罷。若迺至法既被，名德已興。年幾五百，時經六代。自摩騰、法蘭發軫西域，安侯、支讖荷錫東都。雖跡標出沒，行實深淺。咸作舟梁，大為利益。固宜緇素傳美，鉛槧定辭，照示後昆，揄揚往秀。而道安、羅什間表秦書，佛澄、道進雜聞趙刪。晉史見捨，恨局當時；宋典所存，頗因其會。兼且攙出君台之記，糅在元亮之說。感應或所商搉，幽明不無梗概。泛顯傍文，未足光闡。間有諸傳，又非隱括。景興偶採居山之人，僧寶偏綴遊方之士；法濟唯張高逸之例，法安止命志節之科。康泓專紀單開，王秀但稱高座，僧瑜卓爾獨載，玄暢超然孤錄。唯釋法進所造，王巾有著。意存該綜，可擅一家。然進名博而未廣，巾體立而不就。梁來作者，亦有病諸。僧祐成蘭，既同法濟之責；孝秀染毫，復獲景興之誚。其唱公纂集，最實近之，求其鄙意，更恨煩冗。法師此製，始所謂不刊之鴻筆也。綿亘古今，包括內外。屬辭比事，不文不質，謂繁難省，云約豈加。以高為名，既使弗逮者恥；開例成廣，足使有善者勸。向之二三諸子前後撰述，豈得挈長量短，同年共日而語之哉。信門徒竟無一言可豫，市肆空設千金之賞。方入簉龍函，上登麟閣，出內瓊笈，卷舒王笥。弟子雖實不敏，少嘗好學，頃日尫餘，觸途多昧。且獲披來帙，斯文在斯，鑽仰弗暇，討論何所。誠非子通見元則之論，良愧處道知休奕之書。徒深謝安慕竺曠風流，殷浩憚支遁才俊耳。不見旬日，窮情已勞。扶力此白，以伐訴盡。弟子孤子王曼頴頓首和南。
君白：一日以所撰高僧傳相簡，意存箴艾，而來告累紙，更加拂拭。顧惟道藉人弘，理由教顯。而弘道釋教，莫尚高僧。故漸染以來，昭明遺法，殊功異行，列代而興。敦厲後生，理宜綜綴。貧道少乏懷書抱筴自課之勤，長慕鉛墨塗青揚善之美。故於聽覽餘閒，厝心傳錄。每見一分可稱，輒有懷三省。但歷尋眾記，繁約不同，或編不同列參差，或行事出沒，已詳別序，兼具來告。所以不量寸管，輒樹十科。商搉條流，意言略舉，而筆路蒼茫，辭語陋拙。本以自備疎遺，豈宜濫入高聽。檀越既學兼孔釋，解貫玄儒，抽入綴藻，內外淹劭，披覽餘暇，脫助詳閱。故忘鄙俚，用簡龍門。然事高辭野，久懷多愧，來告吹噓，更增。今以所著贊論十科，重以相簡。如有紕謬，請備斟酌。釋君白。
此傳是會稽嘉祥寺慧皎法師所撰。法師學通內外，善講經律。著涅槃疏十卷、梵網戒等義疏，並為世軌。又著此高僧傳十三卷。梁末承聖二年太歲癸酉避侯景難，來至湓城，少時講說。甲戌年二月捨化，時年五十有八。江州僧正慧恭經始，葬廬山禪閣寺墓。龍光寺僧果同避難在山，遇見時事，聊記之云爾。
