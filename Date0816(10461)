廣釋反常說法，謂真諦說為世諦義等廣明內道、外道異相善男子！我今於是大眾之中至復得名為虛空等地。
僧亮曰：不為有所系縛、空所迷悶，解脫空、有以釋地名也。下以二譬釋功能也。一、以不生貪瞋；二、多容眾生。
寶亮曰：第七段、廣明十一空功用大也。既得金剛心，見一切萬法盡，便於緣中任運，無復有滯礙拘執，即是第一嘆。後從本有今無偈已去，訖六念處來廣之也。第二嘆言，如虛空於可愛色不生貪樂，於不可愛色亦不生瞋。明住金剛心時，不見可愛之異相，但一相無相下，十無盡來廣也。第三嘆言，如虛空廣大無對，悉能容受一切物，譬得金剛心，如虛空具一切知見，無所不周。下用八種知見廣此義也。
僧宗曰：備上空有雙照，故得四辨之利，以化物也。就此有六重釋：第一、總明一切法有無礙；第二、偏就三乘行上，明法無礙；第三、明得四無礙，不取著也；第四、辨能持；第五、推因；第六、奪二乘所得，以顯菩薩備也。
智秀曰：此下第三，科列聞法得利者也。上明行舍得智，知於無法，此次明非直知無，亦能有無通照也。
善男子！菩薩摩訶薩至如是等法一切知見。
僧亮曰：次說八種知見出所容事，此第一、若行若緣等，總一切法也。在內名性，形外名相，強者名因，弱者名緣也。
寶亮曰：此下廣明第三譬，八種知見明自行，下四無礙，明外化。第一、總因果中知見。若行者，生滅起動之行也。若緣者，從緣而有，傍助為義也。性者，內也。相者，外也。力強者為因，疏遠者，為緣也。知眾生善惡剎那起動之心也。若根者，利鈍根也。若禪定者，知眾生得定深淺也。若乘者，大小乘也。若善知識者，善知外緣也。若持戒者，達止惡也。若所施者，善知忘相也。如是一切知見者，總結因果中知見也。第二、知外道所行法，不見其得善果也。第三、見外道所行法，得三涂果，知改惡向善，得清凈解脫果也。第四、見常、無常也。第五、知見逆流、沿流。第六、知見轉障。第七、知見佛性。第八、知見二諦。
復次，善男子！菩薩摩訶薩至得正解脫，是名不見。
僧亮曰：第二、事淺名知，與第八同，知邪因不得正果，從初至牛糞之上，明四威儀苦也。衣麤麻衣至糠汁沸湯，明衣食受苦也。自下明行業苦也。
寶亮曰：第二、知外道所行法，不見其得善果也。
復次，善男子！菩薩摩訶薩至入正解脫，是名為知。
僧亮曰：第二、見邪見因，必得苦果。知出苦，必得解脫。何者？是人雖行邪道，厭苦情至。此厭心出苦，必求正解脫。邪果易知，名見解脫，事遠名知也。
寶亮曰：第三、見外道所行法，得三涂果。知改惡向善，得清凈解脫果也。
復次，善男子！菩薩摩訶薩至悉有佛性，是名為知。
僧亮曰：第四、常、無常等合觀。初總易知，名見；後別難見，名知也。
寶亮曰：第四、見常、無常。
復次，善男子！菩薩摩訶薩至從明入明，是名為見。
僧亮曰：第五、知逆隨諸流：逆難了，故名知；隨易了，故名見；從信至是，名為知。逆流中言凡夫者，內凡夫斷外名逆，未斷內名隨也。下從明入明人，為明三涂為闇，是外凡夫皆是隨耳。
寶亮曰：第五、知見逆流、沿流也。
復次，善男子！菩薩摩訶薩至地獄受報，是名為見。
僧亮曰：第六、知轉重為輕，轉輕為重也。若轉重為輕者，向解脫故，為知；轉輕為重，向生死故，為見也。
寶亮曰：第六、知見轉障也。
復有知而不見至猶如闇夜所見不了。
僧亮曰：第七、知佛性，因論知見及以如來，非其例也。
寶亮曰：第七、知見佛性。
復有亦見亦知，所謂諸佛至即是如來五眼所知。
僧亮曰：第八、知二諦也。所以復說真俗者，初說地相，不見諸法，後說地能，無法不知。恐聞者致生有無之惑，說真俗以會之也。真諦無相故，不見不知，非謂事隱不見，與亦見義異，知所惠施。上云真諦無相不見，似如俗諦。決定有相可見，更說俗諦。知受者三事，假為說名不見，無定相可見。上所言見，皆說知為見也。
寶亮曰：第八、知見二諦者也。
迦葉菩薩白佛言：世尊至能如是知，得何等利。
僧亮曰：四等以外益為義。今說舍果空平等地，八種知見，於四等中有何利耶？
佛言：善男子！菩薩摩訶薩至辭無礙、樂說無礙。
僧亮曰：慈以外益為利。四無礙者，慈之利也。
寶亮曰：次明外化行也。凡有五翻解釋，亦即是八種知見，但以自行外化為異也。此先列四無礙名也。
法無礙者，知一切法至即得如是四無礙智。
僧亮曰：總知名實，名法無礙；隨名解義，名義無礙；說名說義，謂辭無礙；說不可盡，謂樂說無礙也。
寶亮曰：第一翻，法者，識法區分也。義者，言之所以也。辭者，巧便宣通也。樂說者，以無懈心為眾生說也。隨字論者，圣人為法立名字，欲使眾生識善惡區分，改惡修善也。正音論者，隨方俗類得解脫，無不正也。闡陀論者，大集論也。世辯論者，世諦中最利辨也。
復次，善男子！法無礙者至種種異說，不可窮盡。
僧亮曰：菩薩知法，本為度人，人不出三乘，以知三乘法為法無礙也；知三終歸一，為義無礙；一戒定慧，作多名說，為辭無礙；樂說義與亦同也。
寶亮曰：第二翻，說三乘法，為法無礙；知理歸一，為義無礙；於一法上，作種種名說，為辭無礙；說法無勌，為樂說無礙也。
復次，善男子！法無礙者至若取著者，不名菩薩。
僧亮曰：上雖再說，未明無著，今說無著，以成無礙之義。
寶亮曰：第三翻，以忘相為宗也。
迦葉菩薩復白佛言至說言知法而不取著。
僧亮曰：義旨未顯，應須擊發也。夫不取異相，則不知異，不知異相，不知法也。
佛言：善男子！夫取著者至一切凡夫無四無礙。
僧亮曰：無礙之稱，出生死為名，取著之名，不出生死。下出事證也。此先證取著，非無礙也。
寶亮曰：迦葉難意，既云得四無礙，云何取著耶？佛今答云：取著之心，本是惑累，則不名無礙；後心菩薩，執相永盡，故名無著也。
善男子！菩薩摩訶薩至菩薩摩訶薩而無所著。
僧亮曰：證不取著，得四無礙。
復次，善男子！法無礙者至而不可盡，是名樂說無礙。
僧亮曰：第四重，釋法義四事之異耳。宣說一義，必無有義者，如地持山；菩薩所說，無地無山，亦無所持。諸佛境界者，知無地無山無為相也。凡夫境界者，著名求相也。
寶亮曰：第四翻，得此六法，能持不忘，以不忘為釋也。
善男子！菩薩摩訶薩至說世論故，得樂說無礙。
僧亮曰：第五、以世諦為法，以第一義為義也。
寶亮曰：第五翻，以世諦為法無礙，以第一義諦為義無礙者，為小乘人，故作此說也。若依十地經者，第一義諦為法無礙，世諦為義無礙，此為大乘人說故也。空是一類法易知，故名法無礙；世諦虛構，區別難知，名義無礙也。
善男子！聲聞、緣覺若有得是至聲聞、緣覺真實無有。
僧亮曰：二乘無因，故無無礙也。
寶亮曰：向明得，今明失也。
何以故？菩薩摩訶薩至何故默然而無所說。
僧亮曰：夫度人出苦，必由說法。若但以神通，證無無四證也。
緣覺不能說法度人至一切無有四無礙智。
僧亮曰：別證所以無也。
云何聲聞無四無礙至無此三故，無四無礙。
僧亮曰：聲聞從佛聞法，能說法度人，亦知常住佛性，無善方便，於四事中非無礙耳。
復次，聲聞、緣覺不能畢竟至是故二乘無四無礙。
僧亮曰：向別今總，不知眾生根世諦疑，不知善說第一義空，故無四無礙也。
迦葉菩薩白佛言：世尊至若具足四，無有是處。
僧亮曰：聲聞如四河，菩薩如阿耨達池，佛之如大海也。或有得一者，比凡夫言得四，不必一人具四。
迦葉菩薩白佛言：世尊至說言菩薩而有所得。
僧亮曰：住虛空無得之地，得八種知見，具四無礙。眾生起著，佛將欲遣，故發問也。
寶亮曰：上已六重釋四辨，人情生著，今拂其封累，以十無以遣之也。
僧宗曰：此下辯十無，廣上第二譬，明菩薩心不存於有無也。
智秀曰：此下訖六念，妄執情迷，易隨緣轉，既聞說無，復謂終無所得。次以此文顯有所得，汲引信情。文有六別：第一、請釋本有今無偈；第二、明佛能為反常之說；第三、正明有所得義；第四、明見了了相；第五、說偈嘆佛及經教；第六、請釋世間、出世間同異也。
佛言：善男子！善哉！善哉至是故菩薩名無所得。
僧亮曰：明四無礙，以假得為名，實則無得，言雖有異，而義不違地目也。
僧宗曰：第一、存有得，為四倒；無所得，為無礙也。
寶亮曰：凡有十雙相對，此第一、有倒無倒為對也。
復次，善男子！無所得者至是故菩薩名無所得。
僧宗曰：第二、明闇相對。
寶亮曰：慧與無明相對也。
復次，善男子！無所得者至是故菩薩名無所得。
僧宗曰：第三、以因果相對。
寶亮曰：以生死與涅盤相對。
復次，善男子！無所得者至是故菩薩名無所得。
僧宗曰：第四、以因中行相對。
寶亮曰：以菩薩乘與二乘相對。
復次，善男子！無所得者至是故菩薩名無所得。
僧宗曰：第五、以教相對。
寶亮曰：方等小乘對也。
復次，善男子！無所有者至是故菩薩名無所得。
僧宗曰：第六、定亂相對。
寶亮曰：空三昧與生死輪。
復次，善男子！無所得者至是故菩薩名無所得。
僧宗曰：第七、以常無常理相對。
寶亮曰：同此釋。
復次，善男子！無所得者至是故菩薩名無所得。
僧宗曰：第八、以解惑相對。
寶亮曰：以第一義與五見相對也。
復次，善男子！無所得者至是故菩薩名無所得。
僧宗曰：第九、以因果人相對。
寶亮曰：佛與大乘相對也。
善男子！汝之所問亦無所得至是魔眷屬，非我弟子。
僧宗曰：第十、遣問遣答相對。
寶亮曰：同也。
迦葉菩薩白佛言：世尊至離魔眷屬，為佛弟子。
僧亮曰：廣明無得之義也。所以示者，空是萬行之主故也。
迦葉菩薩白佛言：世尊至世尊！是義云何。
僧宗曰：此下第五段也。向十無遣執，其封心稍弭，今欲更引證也。
寶亮曰：此下竟六念處，廣上第一譬也。物情所執，本以相惑居心，故處處滯礙，則不能得無方致化。今明十地菩薩，金剛心滿，煩惱永盡，故能無方隱顯，百變自在，故言無所拘執也。迦葉今難意言：若佛果得無拘執，何故上說本有今無之偈，獨為純陀，不普為大眾？得知如來未免拘執也。
佛言：善男子！我為化度至文殊師利即得解了。
僧亮曰：佛答意謂，盡說法也。此下先廣明本有今無義，後別答問。
迦葉菩薩言：世尊！如文殊等至是無常者，無有是處。
僧亮曰：明佛為計著眾生說地名無得耳，無計著者，則說地名有得也。文殊解了者，上文殊將問差別、無差別義，聞此偈即了也。
善男子！如來普為諸眾生故至雖見諸法，說言不見。
僧亮曰：此下正答問也。如毗尼中說，隨俗故問也。
僧宗曰：此第六段也。自初說十一空，人情聞無，心無所寄，故述八種知見及四無礙之利。既聞有說，更復舍無封有，為遣此滯，還說十無，復洗執情。時眾聞空有互說，莫知所厝，如來呵止其心，當尋求教下之意。如來所說，莫非利益反常之說，尚當時為益，豈況空有二說而更生封執耶？說有為，善知世諦；說無為，明諸法斯空。是則有不乖無，無不背有，豈得乖有無之言而增其執耶？雖知諸法，說言不知者，假就外道學也。見亦如此也。
寶亮曰：此下別答，無拘執相。既言知，復言不知，此是反常之說，明如來住空平等地，能種種說法，自在隨意。若爾，汝云何難言佛有拘執耶？雖知諸法，說言不知者，雖知常住，而唱言無常也。雖見，說不見者，佛明見真常，而說言不見也。
僧宗曰：有相之法說無相者，實自不滅，言斷滅也。無相之法說有相者，佛實絕相，言菩薩王宮生也。
寶亮曰：三十三天實是生死，而說云是常、我、樂、凈，是謂有相說無相也。無相說有相者，謂說涅盤是苦、無常也。
實有無常，說言有常至我、樂、凈等亦復如是。
僧亮曰：如阿羅漢未來有生死之相，而說無也。實無究竟之相，說言有也。
僧宗曰：實有無常者，謂三十三天說之為常也。實有常者，說偏教濫佛地。
僧宗曰：三說一者，破異三之惑，說同歸之教也。一說三者，昔日方便隨宜之教也。
僧宗曰：如一因緣，廣則十二，略則唯因果而已也。
僧宗曰：事現於律也。如僧戒為輕，而尼戒為重。
犯說非犯，非犯說犯至如來明見眾生根故。
僧宗曰：如僧獨行非犯，尼則為犯等也。
善男子！如來雖作如是等說至隨宜方便，則為說之。
僧亮曰：因虛妄說，得法利者，語心則無虛妄。若虛妄而有益，必亦說之，重釋上事耶？
善男子！一切世諦若於如來，即是第一義諦僧亮曰：二諦之名，出自佛說，不由凡夫也。假有名為世諦，無有是第一義也。說假有，欲表非有，故於佛是第一義也。
僧宗曰：二諦之名，出於佛口，不出凡夫。說於假有，欲表非有，而於如來，常是第一義也。
寶亮曰：世諦雖復森羅，於顛倒者，常有也；於無惑者，常空，未嘗有也。若以佛而取，是一諦，然至佛之時，乃知眾生是夢，於如來終日不有也。有無可有，無無可無，寂然無相，故於佛盡是第一義也。
智秀曰：昔說涅盤，都無身智，言未了義，即是虛故，名為世諦。此之世諦，其實非無法，為佛所鑒，即為第一義也。
何以故？諸佛世尊為第一義至諸佛終不宣說世諦。
僧亮曰：釋上義也。眾生著有，佛明非有，說假有以汲之，為令眾生知假有非有。若不知非有，佛亦不說假有。何者？雖復假實不同，為患是一，何須說也。
僧宗曰：向反常說，令回其解，云如來隨方釋化，為益不同也。
寶亮曰：凡夫要約世諦故，乃識萬法無也。故云為令眾生得第一義，故說世諦也。
善男子！如來有時演說世諦至非是聲聞、緣覺所知。
僧亮曰：說佛無常，凡夫謂實，是第一也。說第一義，眾生謂佛說於世諦者，佛說常、樂，是第一義，凡夫便謂假，是世諦也。
寶亮曰：近而取之，假名、實法空皆是世諦；遠而取之，九地以來，所得無我空者，亦是世諦。唯有涅盤，體常寂滅，為真諦耳。而物情所謂九住以還得空，負第一義，論理悉是世諦也。
善男子！是故汝上不應難言至云何難言無所得耶。
僧亮曰：明佛意難會也。聞為計者，眾生說無得是平等地，便謂一切無得，還結上也。
僧宗曰：此下第七段，向聞反常，雙遣物情迷悶，心無所厝，還說有得，以收其意也。常得涅盤，即第一義也。
寶亮曰：佛說無方，豈汝境界耶？
智秀曰：第二、正答難也。有得之義，即是菩提涅盤。
迦葉復言：世尊！第一義諦至亦名菩提，亦名涅盤。
僧亮曰：第一義諦，真實之稱也。真法有三種，十一空通智，為道也。智即菩提也。結盡無為，名涅盤也。此二皆第一。
僧宗曰：第一義理，理應是常，常則無可得。若於事有得，則是無常。欲使如來釋所以為常，非始有也。
若有菩薩言有得道至猶如佛性，無得無生。
僧亮曰：此通難三法也。
世尊！夫道者，非色、非不色至菩提、涅盤亦復如是。
僧亮曰：偏難於空，明無相可得也。
寶亮曰：涅盤是眾德上總名也。此三德唯一體，若是可得，應是無常。何故？常法無得有，故非常也。
佛言：如是！如是！善男子至以是義故，不可捉持。
僧亮曰：以苦行等為道，是則無常；以空為道，是則常也。菩薩少見佛性，得名為常，外道伏結，以還生故，故名無常。
僧宗曰：先釋常必在佛，以有煩惱覆，故不能得見，得見之日，非始有也。
寶亮曰：道若無常，云何能令行人斷惑成圣耶？
善男子！道者雖無色像可見，稱量可知，而實有用。
僧宗曰：不可令非色而無其體。體居萬惑之表，行滿則用也。
善男子！如眾生心，雖非是色至一切菩薩了了見知。
僧亮曰：見空斷惑，有空之用也。了了知見者，以二事證有也。一、謂斷結；二、謂可了了見也。
僧宗曰：借眾生心以為況也。
善男子！見有二種至雖如是見，初無見相。
僧亮曰：復以見為證，世間思慧不了，修慧則了也。
僧宗曰：此下第八段，證有道也。有五翻，此即第一，明有見者，故知必有也。
寶亮曰：相貌見者，謂九地以還信見也。眼見者，十住了了見也。又釋十住見不了，故曰相貌見；佛見滿足，故稱之眼見也。
善男子！以是因緣，我於往昔至名為凡夫，菩薩亦爾。
僧亮曰：以見有了、不了因緣故，故知有也。引昔所說，見有見相，是世間也；見無見相，是佛菩薩也。
僧宗曰：第二翻，引昔已為舍利弗說，故證知有也。
寶亮曰：世間不知見者，外道也。所知者，佛與十住亦知；外道所不知者，佛與十住亦知也。然世間所不知者，謂佛性也。外道不知，而起斷常之見。菩薩雖知，不言有所知相，是故無拘執也。