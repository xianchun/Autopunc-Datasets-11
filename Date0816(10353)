第四、約四教位分別凈無垢稱義者，即為六意：一、約三藏教位明凈無垢稱義；二、約通教位明凈無垢稱義；三、約別教位明凈無垢稱義；四、約圓教位明凈無垢稱義；五、約五味以結成；六、明經論辯多少。
第一、約三藏教明位，釋凈無垢稱義者，尋佛三藏，計緣多種，元其正要，不出四門入道：一、有門；二、空門；三、有無門；四、非有非無門。但四教各明四門，雖俱得入道，然隨教立義，必須逐便。若是三藏教四門，雖俱得入道，而諸經論多用有門；通教四門雖俱得入道，而經論多用空門；別教四門雖俱得入道，而經論多用亦空亦有門；圓教四門雖俱得入道，而經論多用非空非有門也。
今明三藏教四門入道，正用毗曇有門以判位也。若論逗機化物，赴種：一、但是緣理之慧，諸數任運隨起，此說性念處。二、修諸數作助道善法，故說共念處斷結。故佛說善法積聚屬共念處，助正道共斷結使故。雜心偏說共念斷結，然利根人用性念處，非不斷結也。
四、明為破三種六師故，佛說四念處，教出過三種六師之說，故能破一切外道也。若三乘行人修三種念處得成就者，亦能破一切外人也。
何等名為三種六師外道？
一者、一切智六師；二者、神通六師；三者、韋陀六師。一切智六師者，邪心見理，發於邪智，辯財無礙也。神通六師者，得世間禪定，發五神通，亦有慈悲忍力，刀割香涂，心無憎愛，皆是根本十二門禪之力用也。韋陀六師者，即是博學多聞，通四韋陀、十八大經，世間吉兇、天文、地理、醫方、卜相，無所不知，故名韋陀六師也。
若此六師，內有邪一切智慧，外能神通轉變，知世吉兇，通四韋陀及十八大經，無不知曉，是則各有智德神解，十六大國敬之如佛。為欲破此三種六師故，說此三種四念處也。
一、性念處，破一切智六師。所以者何？外人皆依身、邊二見發一切智，謂得涅盤常、樂、我、凈。此則如蟲食木，偶得成字，蟲亦不知是字非字也。今佛說性念處觀，破此身、邊二見，不生四見、六十二見顛倒，是故破一切智六師也。
次明共念處，破神通六師者。外人但於根本四禪發五神通，定既淺近，兼無不凈觀，故神力轉變，蓋不足言。今佛說共念處，即能發背舍、勝處、一切處、九次第定、師子奮迅、超越三昧。發諸神通，禪定既深，觀行力大，所發神通無礙自在，變化無方，摧諸外道，事如反掌。是以身子降伏勞度差，目連化河溺諸外道，皆是共念處觀所成神通也。
次緣念處觀，破韋陀外道者。四韋陀、十八大經，皆明世間人天愛論、見論、淺近之論。佛說出世三藏若名與義，而彼經書所不記載。佛說緣念處觀，緣佛所說三藏教門、出世名義、法門道理，相對比并，豈是外人之所聞見？故緣念處觀，破韋陀外道也。
五、明三種念處，成三種羅漢者：一、若單修性念處，成慧解脫羅漢；二、共念處，成是俱解脫羅漢；三、緣念處，成無疑解脫羅漢。所以者何？性念處，即是緣理之智慧，念處相應，發真無漏，即成慧解脫羅漢也。共念處，共善五陰，成就背舍，乃至超越三昧、愿智頂禪，如此助道，共正道合，發真無漏，即得三明、六通，具八解脫，成俱解脫阿羅漢也。若緣念處，即緣佛言教，所詮一切陰、入、界，性、共二種念處，能觀、所觀名義，若在禪定，觀此名義，即發四無礙辯，名為無疑解脫大羅漢也。
問曰：慧俱之名乃是曇無得部，非數家所用也。
答曰：三藏教同，俱用無咎。復次，雜心偈云：慧解脫當知，不得滅盡定。若得滅盡定，當知俱解脫。此偈明時、不時有慧俱不同也。
問曰：不應別說無疑解脫，九種羅漢無此名目。
答曰：此出智度論，明欲結集法藏，集千羅漢，皆得共解脫、無疑解脫也。如辟支佛，出無佛世，雖得緣覺道，具三明、八解脫、六通變化作佛，以不聞佛說法故，不得四無礙辯。若欲報信施之恩，但現十八變化。何況羅漢不聞佛說三藏教，而能自發四辯無礙，解釋佛法無疑滯耶？
六、明念處觀法者，念處觀法有三種：一、性念處者，大智論云：性念處是智慧性，觀身智慧是身念處，受、心、法亦如是。解者不同，有但取慧數為智慧性，即是性念處。若南岳師解，觀五陰理性，名性念處。故雜心偈云：是身不凈相，真實性常定，諸受及心法，亦復如是說。
觀別相性念處，破四顛倒有二種：一、破愛；二、破見。
一、破緣愛性念處者，夫有生之類，無不愛著果報五陰及外依報也。
一、身念處觀者，觀此內身有五種不凈：一、生處不凈；二、種子不凈；三、自相不凈；四、自性不凈；五、究竟不凈。一、觀生處不凈者，女人腹中生熟二臟之間十月住也；二、種子不凈者，攬他精血合為種子也；三、自相不凈者，身諸垢膩九孔流溢也；四、自性不凈者，觀身不凈，如明眼人開倉見谷粟，三十六物不凈充滿也；五、究竟不凈者，此身若死，胮脹爛壞，蟲膿惡露，甚可厭患。若見五種不凈，破凈顛倒，名內身念處。觀外身、內外身亦如是。
二、受念處，觀內有六根，外有六塵，根塵合故，生六識，六識生三受：苦受、樂受、不苦不樂受。觀苦受是苦苦相，觀樂受是壞苦相，觀不苦不樂受是行苦相。若意根生三受皆苦，即破樂顛倒，名內受念處。外受、內外受亦如是。
三、心念處，觀此意識是有為，屬因緣故無常，先無今有，今有後無，剎那念念生滅故無常，即破常顛倒，名內心念處。外心、內外心亦如是。
四、法念處，觀內想行二陰因緣和合，無有自性，起唯法起，滅唯法滅，無人，無我、眾生、壽命，十六知見皆不可得，破我顛倒，名內法念處。外法、內外法亦如是。此如成實、大智論明，是為性念處之初也。
二、破見性念處者，即是觀身、邊二見穢污無記五陰，即陰我，離陰我，陰中有我，我中有陰，檢我不可得，破二十種身見，名空圣行。
次別觀邊見五陰。所言性身念處者，即是色性。色若麤若細，悉是不凈。麤色即是人身世界，細色極於鄰虛。若是麤細色常，是見依色；若見麤細色無常、亦常亦無常、非常非無常，是見悉依色常即有見，無常即無見，亦常亦無常即亦有亦無見，非常非無常即是非有非無見。如是等四見悉依色，即是四邊見。若不知是邊見色陰，生解執著，戲論諍競，從見起諸煩惱結使，因使作諸惡業，或因使起諸善業，結業流轉三界二十五有，生死無際也。
云何名為不知邊見色陰之相？若是外人，盲冥故，自不識邊見污穢之色，各云是事實，余妄語，計為涅盤常樂我凈，此不足及言。但末世佛法學問、坐禪之人亦多迷此邊見之色。所以者何？如阿毗曇師言：毗曇是見有得道。析色至鄰虛細塵，不可破盡，見此細塵有理，即得道也。今謂此猶是邊見、有見污穢之色。若因有見生解，起諸結業，流轉生死，事同前說，何關道也？故智度論云：若不得般若方便，入阿毗曇，即墮有中。
又諸成論師皆云：見鄰虛細色有者，此是調心之觀，不能得道。若析此鄰虛細塵空，得實法空，以見空故，即能得道也。今謂若見鄰虛色空，秪是空見、邊見污穢色陰。若見此生解，起諸結業，流輪生死，事同前說，何關道也？故智度論云：不得般若方便，若入空門，即墮無中。
昆勒說，見有鄰虛色亦有亦無入道。過同前說。論既不來此土，無論可弘，無繁具出，但智論云：若不得般若方便，即墮有無中也。但曉諸三論師或云：道非有無，那忽毗曇見鄰虛細色之有得道也？成論復那忽云見鄰虛細色空得道也？
今問：若爾，見非空非有是得道不？若言得道，中論何故云若言非有非無，名愚癡論？此是非有非無邊見污穢之色，何關道也？
答曰：用非有非無破有無，有無既破，豈有非有非無之可存？正道畢竟清凈，無說無示也。
問曰：若爾，與長爪及老氏明不可說何殊？
答：今一家明性身念處不爾。若不見非有非無污穢色陰、四諦之理，名愚癡論。若知此是污穢之色，名性身念處開三念處門，四念處開三十七品門。因三十七品門見生滅四諦，得寂滅涅盤，即是見有得道，是名於諸見不動而修三十七品。若知非有非無污穢之色如幻如化，畢竟不可得，本自不生，即是摩訶衍明身念處具足一切佛法，如大智論說也。此經云：於諸見不動而修行三十七品，是為晏坐。復何須舍非有非無，以盡凈不可說為道也？故思益經云：譬如有人欲舍虛空，終不離空，又欲遠覓虛空，終不得空。若不見非有非無中半滿之道，亦不知盡凈不可說中半滿之道，雖復慧解分明，終是世智辯聰，不免結業，流轉生死，同前所說。若知身邊二見、四見、六十二皆是污穢色陰，即是觀色不凈，破凈顛倒，名身念處也。
二、受念處。若觀受是常，是見依受；受無常、亦常亦無常、非常非無常，是四見悉依受，即是四邊見受陰。一受各有三受，三受皆苦，破樂顛倒，是名受念處觀。
三、心念處。若觀心是常，是見依識；心無常、亦常亦無常、非常非無常，是見悉依識，即是四邊見識陰。四種見識皆是無常，破常顛倒，是名心念處也。
四、法念處。若觀想、行二陰，想、行常，是見依想、行，無常、亦常亦無常、非常非無常，是見悉依想、行，即是四邊見想、行二陰。四種見想、行二陰皆無我，破四顛倒，是名法念處觀。
此性四念處觀，觀果報五陰、身邊二見，單、復、具足，乃至不可說污穢無記五陰。若破四顛倒，即破十四難，伏六十二見、八十八使，及因見所起一切善不善二十五有生死之業。又此諸見未必悉是外人所起。若佛法中學問、坐禪，發種種知見，是非諍論，皆是身、邊二見污穢五陰起如是等諸見戲論，破於慧眼，不見真實。若不覺不知，不能用性念處觀，觀此五陰，破四顛倒，則起見使，作諸惡業，或用見心修善，即是外道。此意難見，佛法學問、坐禪之人當好思之。
若能覺知用性念處如前觀察，破四顛倒，能生暖法，故智論云：若有為法中不得正憶念，能生暖法，無有是處。有為法中得正憶念，不生暖法，無有是處。長爪梵志聰明博學，為一切法可轉，一切論可破，無一法可得，自言得諸法實相，尚迷此念處。是故如來用受正性念處往問，即破其愛慢，得法眼凈。當知別相四念處，入道之要門。若利根人修此性念處，觀解分明，即能發真無漏。故佛勸諸比丘，依念處修道。若末世坐禪、講說學此義，即毗曇見有得道，其意申也。若迷此者，設言非有非無，畢竟不可說，皆是愚癡論，同上說長爪之過，意在此也。
問曰：若念處如此玄絕，經論何意不作是說？
答曰：佛在世時，人根猛利。去世之後，正、像法中猶有得道之人。經論何須言提其耳，側諸其掌也？復次，西土經論悉度來耳。