毛詩序：吉日，美宣王田也。能慎微接下，無不自盡，以奉其上焉。
吉日吉日維戊，既伯既禱。田車既好，四牡孔阜。升彼大阜，從其羣醜。吉日庚午，既差我馬。獸之所同，麀鹿麌麌。漆沮之從，天子之所。瞻彼中原，其祁孔有。儦儦俟俟，或羣或友。悉率左右，以燕天子。既張我弓，既挾我矢。發彼小豝，殪此大兕。以御賓客，且以酌醴。
吉日，四章，章六句。
