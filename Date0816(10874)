如法修行廣辯涅盤佛性八種、七種、六種等事復次，善男子！云何菩薩摩訶薩至四者、如法修行。
僧亮曰：第七、第八，廣嬰兒行功德也。此四種德，是始行所行，嬰兒之德作近因者，以反邪為近因也。
僧宗曰：從第七至第十，悉總廣前行也。今第七亦以三慧為體也。初功德辯由經力，此明三慧，由善知識，以此為異耳。
寶亮曰：第七功德，以四法為體。此四法是教嬰兒之行，謂親近善友、專心聽法、系念思惟、如法修行，故命篇唱云：唯此四法，是涅盤近因，若言如外道苦行，謂此為是者，無有是處。然此中明四法，大判有三翻：第一翻、有三譬，總就一法明四法，其文中自合。第二翻、從善知識者，謂菩薩、佛、聲聞、辟支佛下，略別明四法。今此翻中，取二乘為善友，然前翻中，事不分別，故謂為總。善知識者，能訓人善道，同己所行，彼我齊意，俱得離苦，斯為善知識相也。
善男子！譬如有人身遇眾病至而常教化，無有疲厭。
僧亮曰：此三譬，通為四法近涅盤作譬也。
僧宗曰：就此嘆中有兩翻：前總嘆；後別嘆也。總嘆有四重，此即第一，舉四譬，先顯善知識之德也。
善男子！善知識者，所謂菩薩至聲聞。人中信方等者。
僧宗曰：第二、出其人也。雖此人外，非善知識，略亦盡矣。
何故名為善知識耶至以是義故，名善知識。
僧亮曰：別說四法義也。離十惡者，釋善知識，常如善事，若我不生惡者，是如法而說，而行者也。益我有二：如法說者，言益也；如法行者，不言之益也。有善法故，說益事轉深，為眾生者，是善不為非善也。
僧宗曰：第三、釋善知識義，略舉其德也。
善男子！如空中月，從初一日至以其親近善知識故。
僧亮曰：說譬以顯之也。善法日增者，是中四分，說善法相，此第一也。
僧宗曰：第四、勸人依善知識也。以五重辨依之有益，此第一，總嘆也。
因是親近，復得了達至甚深義者，名為聽法。
寶亮曰：第二、益也。
聽法者，則是大乘方等經典至以修集故，得大涅盤。
僧亮曰：第二、釋專心聽法也。
僧宗曰：第三、前總明了達十二部經，此別明義也。
寶亮曰：此明聽聞正法也。
善男子！譬如病人，雖聞醫教至是名菩薩系念思惟。
僧亮曰：第三、系念思惟也。
僧宗曰：第四、嘆定也。
云何名為如法修行至終不畢竟入於涅盤。
僧亮曰：第四、如法修行也。上說因法，此說果法也。
僧宗曰：前三嘆辨聞慧，第四一嘆辨思慧，此第五嘆辨修慧也。
善男子！第一真實善知識者至則得近於大般涅盤。
僧亮曰：第三重說也。先辨四法之第一，善知識也。
云何菩薩聽法因緣至則得近於大般涅盤。
僧亮曰：廣第二專心聽法也。
僧宗曰：種種功德，即是此中所明，親善知識，乃至如說修行。十種慰喻，謂以八圣道，分盡智、無生智也。
寶亮曰：此下廣明四法，明菩薩與佛，別物幾盡故，所以屬第一善知識。就下文去，明四法，章門悉別，事義可尋，不能廣釋。說須陀洹四功德者，舉昔事來，證聽法力大，即是向來所明之四法也。十種慰喻者，八圣道為八，正見、心解脫為十。正見即無生智，心解脫是盡智也。此即是其先來所知之法。但病苦因緣，不能復緣，令更為說，令已忘苦而緣法也。
云何菩薩思惟因緣至則得近於大般涅盤。
僧亮曰：廣第三、系念思惟也。
云何菩薩如法修行至七、我；八、凈。是名涅盤。
道生曰：盡者，結習都盡也。善性者，理妙為善，反本為性也。實者，體是常也。真者，見常故也。常者，不見常，則不常也。樂者，常故也。我者，常故自在也。凈者，垢盡故也。
復有八事。何等為八至七者、無我；八者、無常。
僧生曰：凡夫結斷，亦名涅盤，故及之也。未都盡故，不名為盡，於縛有解，亦名解脫也。善性者，亦是妙善也。不實不真者，不見常故也。無常乃至不凈者，還起結故，是故無也。
復有六相：一者、解脫至如來、法、僧、實相、虛空。
僧宗曰：更釋如法修行，善識諸法真偽，可以造行也。若真不真，下文廣列真偽也。言不識七法之相，雖修非真，若善識七法，謂真也。涅盤者，果地大涅盤也。佛性，通因果也。如來，謂果地人也。法者，分佛、僧，余名法也。僧者，亦通因果。實相者，總一切法無非實也。虛空者，太虛空耳。言不知此七法，名為不實體。七法之相，名為真實也。有八者，先釋佛果八事也。一盡者，謂盡一切惑也。翻惡既盡，即稱善性也。虛偽之法既盡，故真實獨存也。
下對四非常，通前為八也。復有八事者，此明外道涅盤。一、解脫者，非不伏結也。當時翻惡為善性也。不實不真者，伏而復生，未是照理也。下四非常者，既未登極果，有為之法也。復有六相者，二乘也。一、解脫者，隨分用無漏所引得無為也。翻惡故為善。三、不實；四、不真者，更須斷有余苦，證有余滅，更有勝極滅，己所未得故，為不真實也。五、安樂者，以其脫三界重苦，故少分樂。秉得無漏，此是凈法。體是遷流，故不得常。未得八自在我，故無我。有與有脫，故示果是未極故也。若依世俗道者，釋外道所以不真之旨也。云何六相者，釋二乘也。所以不復釋佛果八者，已釋二種未極，相形可知也。不名知佛性者，其義名異，故言不知也。
寶亮曰：此下次解如法修行。若能了知七事，是真如法修行。七事者，備如經列。第一、知涅盤有三種：先知佛果涅盤有八事；次知外道伏結涅盤八事；三、知聲聞指斷滅空，作涅盤六事。若如此知，涅盤有究竟，可謂是真如法修行者也。
云何菩薩知於佛性至是名菩薩知於佛性。
僧宗曰：佛性有六者，就釋性中，前四似偏知果。第五、當見似緣因之性也。其中道之照，非偽法故真也。一者可證，余六如上者，更加果智來，證得此性也。
寶亮曰：是九地所得者也。一、常者，緣因之善，一得不失，常法觀故常也。二、即體能除惑故凈。三、對虛故稱實。四、是清昇故名善。五、則當見果性。六、對偽故名真。復有七者，即十地佛性，加可證者，謂少見果性。余六如上說也。
云何菩薩知如來相至是名菩薩知如來相。
道生曰：如來既人之名也。覺者，從結使眠覺也。善相者，涅盤惑滅，得本稱性，如來直善而已也。常樂我凈者，言似有不來，而實常來為相也。解脫者，人似未脫，而實解脫為相也。真實者，見常而常，則其人矣。示道者，示物正路也。可見者，示同於人，故見也。
寶亮曰：如來即覺相者，謂極果法身，真實佛寶，體常樂我凈者，具眾德也。示道可見者，次明應佛寶也。若真應知，此則是善，如法修行也。
云何菩薩知於法相至是名菩薩知於法相。
道生曰：無非法為法也。在人顯焉，而宣通於物，使人行善為主故，先舉善不善也。得理為善，乖理為不善，皆當其實，乃為法矣。常不常乃至凈不凈者，要在無倒於四，是法之正體也。若知不知者，法無無知故，復以知不知為法也。若解不解者，弘法在言，得旨為解，故復以解不解為法也。若真不真者，乖真為非法故，復以真不真為法也。若修不修者，弘法貴在修學故，復以修不修為法也。若師不師者，法表成師故，復以師不師為法也。若實不實者，既真則實，實顯則定乎是非，故復以為法也。
僧宗曰：善不善者分二寶，其余一切悉為法也。就文而尋，似通別未分二名之法，及其施名，致義既分，二寶別故，法與實相，廣狹有分也。
寶亮曰：知法者，雙知六行真俗二諦也。
云何菩薩知於僧相至是名菩薩知於僧相。
道生曰：雖多無相，各一人耳。而法不可異，然後成眾無異，則常和則樂，非外所壞，名之為我，不容致漏，稱曰為凈也。弟子相者，眾非獨悟，居然有師也。可見之相者，眾理在人，故可見也。善者，莫能有違，斯則常善也。真不真乃至實不實者，性本是真，舉體無偽，未能究理，何以為實也？
僧宗曰：謂常樂我凈者，先舉果地僧也。是弟子相者，因地僧也。可見相者，修中道解，見佛性也。
寶亮曰：若極異體，和如是真僧也。若學地三乘圣眾，是弟子相也。若知此二種僧別，亦是如法修行者也。
云何菩薩知於實相至虛空等法差別之相。
道生曰：常無常乃至凈不凈者，實相言理，故與法不同也。人自乖之，倒於四耳。四中無倒，理之本矣。善不善者，乖理故不善，反之則成善也。若有若無，若見若不見者，理隱似無，又若無可見也。若涅盤解脫及斷者，乖理成縛，得理則涅盤解脫及斷也。若知不知者，理中無有不知也。若證不證者，理隱似若難明，而晝然可證知也。若修不修者，修必得用也。是名實相，非是涅盤等者，此七義理同，而義趣不一，不一皆異前後，會之為足也。
僧宗曰：常無常者，當相為實也。
寶亮曰：亦無異上實諦中義也。
善男子！菩薩摩訶薩至為眾生故，說有世諦。
道生曰：不見虛空者，虛空自表無空知空者，為不見空，今以譬理結句後明也。若是無物名虛空者，如是虛空，乃名為實者，有虛空相，則是三界之物，以無物故，乃是真實也。以是實故，則名常無者，無物之空，理無移易，為常無也。以常無故，無樂我凈者，既無空相，亦無常樂我凈，義在於無，不得云有，乃是所以有也。譬如世間無物名空者，形相空耳，而取無物，為無相空譬也。
僧宗曰：唯慧眼見者，如無而見也。以光明故，故名空者，以其有通光之用為空耳。虛空是太虛也，是物無之字，外道言虛空可造作，若解虛空非可造作之法，亦是如法修行也。故佛下借譬，言猶如世諦，實無其性，直自為眾生說有此因緣。然世諦從本來是空，未曾暫有。今虛空亦然，直以物無處，故名虛空，何處復有虛空之可得乎？
善男子！涅盤之體亦復如是至三菩提時，名菩提樂。
道生曰：涅盤之體者，涅盤自表無涅盤，同於虛空也。斷煩惱處者，以斷處名滅，乃所以無滅也。即是常者，無滅之滅，則是常樂，不令同虛空矣。寂滅之樂者，既云是樂，恐濫故須明也。如來有二種樂者，謂無知之樂也。實相三樂，一者受樂者，橫計雖非無為，亦設斯樂也。佛性一樂者，菩薩佛性無樂，以當有菩提樂也。
僧宗曰：涅盤之體，直是斷煩惱者，政言解脫眾累，以眾累之無，以為涅盤也。即常樂者，就智上說無，豈非常樂耶？雖非受樂不同，三受之樂，而是寂無苦，故稱樂也。如來二種樂者，以其不通因地，故無受樂，實相通因果，故備三樂也。佛性一樂者，天真之理，非神明義，故非覺知與受樂。得菩提時，名菩提樂者，即是寂滅樂也。更展轉施名，故言菩提樂耳。
寶亮曰：明涅盤之體也。亦如虛空，無有住處，佛果妙體，真如無相，豈得有處所可尋？然法性無性相，如虛空之無異，而所以異者，異在於至虛。既就體相作論，恐人懷疑，後更就用來辨，故舉常樂我，來標其相也。佛有二樂者，寂滅樂處體相作語，覺知樂就用來辯也。實相有三種樂者，受樂者實，是虛中實，余二不異上，是果顯真實樂。佛性唯一樂，以當見故也。
爾時，光明遍照高貴德王至云何發是虛妄之言。
僧亮曰：有三重難：第一、證身智滅是涅盤，非直煩惱滅也；第二、證習滅是涅盤，非直煩惱滅也；第三、證身滅三事即涅盤也。自期三月者，以時事重，證身智滅是涅盤也。
僧宗曰：此難之生，由前釋涅盤，言直是斷處，承言為難，此有四句斷處，不應是涅盤也。難意引昔教，欲使涅盤同於空無也。初、難言：魔來啟請，何故不入？佛自答：未有多聞弟子。當知以身智盡處，非直煩惱盡也。第二、舉以菩薩決斷故，知不必斷處是也。第三、魔復啟請，佛答言：卻後三月當入。而此當入之言發自佛口，豈直斷處？第四、難意，取初成佛，便是涅盤。前第三，成初句，今第四，為成第二。
寶亮曰：此下因於上，明涅盤直是諸佛斷煩惱處，物便致疑，謂言猶是昔日有余涅盤故。德王今者作問來遣，凡據三種，諭嬰兒事，明涅盤之虛實也。第一、執無余應是，有余應非。何以然？如來昔在尼連禪河邊，告魔王言：我今未入。第二難，從若斷煩惱非涅盤下，訖我今此身，即是涅盤來，非但無余是，有余復應是也。何故爾？佛昔告生名婆羅門言：我今此身，即是涅盤。如來身未滅，而言即是者，不當用有余作涅盤耶？第三難言，論理不應，兩是不爾，應一是一非。若二俱非，佛云何發是虛妄之言也？然此中難辭雖多，正難意不出此三。從在毗舍離國以下，悉來證第一難，無余應是涅盤意。如來既自期三月，不當即用死滅為涅盤耶？
爾時，世尊告光明遍照至凡所發言，誠諦無虛。
僧宗曰：答四難也。
寶亮曰：答第三難，明自非機感，佛則不言，以物情所宜故，有此說也。
善男子！如汝所言，波旬往昔至便謂如來入般涅盤。
僧亮曰：默無所說，便是涅盤者，答初難也。
寶亮曰：此下答第一難，明魔王不識涅盤之真體，謂佛直爾，默然不說法，便是涅盤也。
善男子！如來不說佛、法、眾僧至清凈二法無差別耳。
寶亮曰：就略答中，先開三句，釋所以覆相說之意也。明佛初出世，眾生智淺，未堪深法，不得說同體三寶。上得說斷滅無余，作常住清凈無差別也。
善男子！佛亦不說佛及佛性至常不變無差別耳。
僧亮曰：第二釋，亦不說佛性與涅盤是一體，但說無余空涅盤，作常不變者也。
善男子！佛亦不說涅盤、實相至常不變易無差別耳。
寶亮曰：第三釋，明于時亦不得說涅盤、實相是一體，唯得說無余空，作常相實不變易無差別也。
善男子！爾時，我諸聲聞弟子至卻後三月，當般涅盤。
寶亮曰：所以唯得說無余空作實者，為有放逸弟子故也。
善男子！因如是等惡比丘故至而我實不畢竟滅度。
僧亮曰：答第三難，三寶義異，常住清凈不異故，說一不三也。
寶亮曰：廣呵聲聞弟子之失，嘆識六行之得也。若果會偏學，已會圣者，此中不應言：聲聞之人是魔眷屬，非我弟子。
善男子！如生盲人不見日月至卻後三月，我當涅盤。
寶亮曰：為聲聞作譬也。
善男子！如來懸見迦葉菩薩至卻後三月，當般涅盤。
寶亮曰：明直是如來現嬰兒行，接化下愚，宜須此說也。
善男子！何因緣故，我於往昔至魔王波旬，不般涅盤。
僧亮曰：答第四，舉昔旨以成難也。
僧宗曰：舉第一難以答也。昔言未有多聞弟子者，欲為五比丘等，故言不入，非即是真涅盤也。
寶亮曰：次答向未有多聞弟子意：我爾時為一人故，根栽應熟，所以不入涅盤。
善男子！有名涅盤非大涅盤至亦得稱為大般涅盤。
僧亮曰：答第二難也。明見佛性故，得名常樂。若不見佛性，則習氣未盡，不得常我。但分段苦盡，得名樂凈耳。
僧宗曰：答第二問也。明菩薩少分斷故，未足可名也。
寶亮曰：次答第二有余難也。昔指煩惱無處，為有余，不指身智盡。今日據身心上立，隨行人所斷，除因滅果，故稱之為有名涅盤也。
善男子！般涅，言不；盤者，言織至無障礙義，乃名涅盤。
僧宗曰：廣釋不織等義，為成真涅盤義者也。
善男子！有優樓迦、迦毘羅至具足成就第七功德。
僧亮曰：既已事證，重釋涅盤名義於滅有也。斷煩惱不名涅盤者，斷煩惱是智也，煩惱不生是滅也。
僧宗曰：已明菩薩未極，唯佛是極，則第四難自然釋也。
寶亮曰：此是因中小分無苦，非一切苦盡，故不名大涅盤也。佛果妙體，生死既盡，無患累體，不復生煩惱，具一切德，始名大涅盤，非直是煩惱無處也。是故以五法同體來證，今涅盤與昔日異也。何者為五？一、明佛不更起煩惱；二、明體窮如理；三、明鑒境已周；四、明普應無滯；五、明體是實相。既備此五德，妙有常存，豈非今昔涅盤之異耶？