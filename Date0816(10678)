云門云：有一般掠虛漢，食人涎唾，記得一堆一擔骨董，到處馳騁驢唇馬嘴，夸我解問十轉五轉，饒你從朝問到夜，論劫恁麼還曾夢見麼？
評：云門當時正罵十者一二人而已。今時紛紛皆是，何曾向衲衣下體究？設或坐片向之時，不是昏沈，便是散亂。蓋為一肚子落索吐不去，割不斷。若是個伶俐的漢，才聞恁麼舉，具大慚愧始得。
云門示眾云：諸兄弟！切莫容易過時，大須仔細！古人大有葛藤相為處，只如雪峰道：盡大地是汝自己。夾山道：百草頭上薦取老僧，鬧巿識取天子。洛浦云：一塵才起，大地全收；一毛頭獅子，全身總是。汝把取飜覆思量看，日久歲深，自然有個入處。
評：此三段語牽你入門，要你肯入，不然盡在鬼窟里作活計。你若入得門，自然怗怗底，不見有山河大地，不見有自己。薦與不薦，是兩頭語。
云門云：光不透脫，有兩般病：一切處不明，面前有物是；又透得一切法空，隱隱地似有個物相似，亦是光不透脫。又法身亦有兩般病：得到法身，為法執不忘，己見猶，作無邊魔業，安可救也？良以行人最先坐斷此一念，無心即無愛，無愛則著之一字何有耶？只如第九章云心愛入滅，貪求深空等，悉是魔業，亦最初妄心不破，正所謂蒸沙作飯，沙非飯本耶。
如行陰中幽隱妄想，蓋行陰乃遷流不止為性，故云生滅根元，從此披露。為想陰盡，徹見行陰中根元，悉是生滅念念不停，行人不隨生滅遷流，故得凝明正心。爾時天魔不得其便，但於圓元中起計度，故窮其始末，有因無因等。既有計度，亡正徧知。計之一字，從幽隱中來。文云觀彼幽清，不能徹見源底也。
如識陰中顛倒妄想，謂同分生機，倏然隳裂，六根虛靜，無復馳逸。虛靜為不馳逸，不馳逸為行陰盡耳。行陰既盡，見聞通鄰，互用清凈，故云窮諸行空，尚依識元，乃至精妙未圓，便生勝解。此十種悉以識心而生勝解，既作勝解，違遠圓通，生諸種類矣。禪門中善用心者，俱不相涉。
思大云：十方諸佛被我一口吞盡，何處更有眾生可度？此是佛祖位中留渠不住，邪魔外種其奈爾何？欲得不受其蝕，但全身入理，不待遣，不待護，妄想念盡，則魔業自盡矣。古德云：便好和根下一斧，免教節外又生枝。
吾宗門下毋論利鈍賢愚，但以信而入。既發起猛利心，如坐在鐵壁銀山，只求迸出諸妄想心，悉不能入觀照，功行安將寄乎？果得一念迸開，如披云見天，如獲故物。觀照功行亦何所施？只貴參究之念甚切。其參究亦涉于功行，但不以功行立名，如看破世緣，切究至道，亦涉于觀照，但不以觀照立名，如圓覺云：惟除頓覺人，并法不隨順。若以觀照為事，則有能觀能照之心，必有所觀所照之境，能所對立，非妄而何？
所以禪宗云：獨蹈大方，心外無境。將十方世界洎父母身心融成一個，坐斷兩頭，始得個入門。向上一路，更須自看，不然盡是鬼家活計，安可以修證同日而語耶？果顢頇不到此地，即名自欺，此輩名為可憐愍者，寧堪齒錄也？南岳云：修證即不無，污染即不得。即此不污染之修，可謂圓修，還著得個修字麼？即此不污染之證，可謂圓證，還著得個證字麼？如此則終日修而無修，埽地焚香悉無量之佛事，又安可廢？但不著修證耳。九地尚無功用行，況十地乎？乃至等覺說法，如雨如云，猶被南泉呵斥，與道全乖，況十地觀照，與宗門而較其優劣，可乎？
參禪須鐵漢，毋論期與限，咬定牙齒關，只教大事辦。
猛火熱油鐺，虛空都煮爛，忽朝撲轉過，放下千斤祖。
參禪莫論久，不與塵緣偶，剔起兩莖眉，虛空顛倒走。
須彌碾成末，當下追本有，生鉄金汁流，始免從前咎。
參禪莫莽鹵，行誼要稽古，一條弦宜心，不遭岐路苦。
拶碎黃龍關，拈卻云門普，這個破落僧，從來不出戶。
參禪沒主宰，只要心不改，萬匯及塵勞，旋坌誰偢倸？
堅硬可擎天，勇決堪抒海，雖然未徹頭，管取前程在。
參禪須審細，莫把工程計，有條便扳條，無條即扳例。
不親佛與祖，管甚經和偈，都來一口吞，心空始及第。
參禪發正信，信正魔宮震，片雪入紅爐，赤身游白刃。
只尋活路上，莫教死水浸，大散關忽開，倒跨毘盧印。
參禪休把玩，倏忽時光換，至理及玄奧，秦時鍍鑠鉆。
咄哉丈夫心，著手還自判，百年能幾何，莫待臨行亂。
參禪無巧拙，一念貴超越，識得指上影，直探天邊月。
劈開胸見心，刮去毛有血，分明舉似君，不會向誰說？
參禪須趁早，莫待年紀老，耳聵眼朦朧，朝在夕難保。
生平最樂事，到此都潦倒，佛法本無多，只要今時了。
參禪莫治妄，治妄仍成障，譬欲得華鯨，管甚波濤漾。
至體絕纖塵，妄心是何狀？謹白參禪者，斯門真可尚。