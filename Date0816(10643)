師名師備，福州閩縣人也，姓謝氏。幼好垂釣，泛小艇于南臺江，狎諸漁者。唐咸通初年，甫三十，忽慕出塵，乃棄釣舟，投芙蓉靈訓禪師落發，往豫章開元寺道玄律師受具。布衲芒屨，食才接氣，常終日宴坐，眾皆異之。與雪峰義存，本法門昆季，而親近若師資，雪峰以其苦行，呼為頭陀。
一日，欲遍歷諸方，參尋知識，攜囊出嶺，筑著腳指，流血痛楚，嘆曰：是身非有，痛從何來？便回雪峰。
峰一日問：那個是備頭陀？
對曰：終不敢誑於人。
異日，雪峰召曰：備頭陀！何不遍參去？
師曰：達摩不來東土，二祖不往西天。峰然之。
驀然趯倒便知休，百粵青山更不游。
從此七閩江上月，至今空照釣魚舟。
釣魚船上謝三郎，趯到須彌返故鄉。
應笑途中未歸客，伶俜旅泊向他鄉。
未離閩邸已還家，才跨飛鳶又眼花。
堪笑曾郎更心毒，烏藤輕放老玄沙。
暨登象骨山，廼與師同力締構，玄徒臻萃，師入室咨決，罔替晨昏。又閱楞嚴經，發明心地，由是應機敏捷，與修多羅冥契，諸方玄學有所未決，必從之請益。至若與雪峰和尚徵詰，亦當仁不讓，雪峰曰：備頭陀再來人也。
上堂：諸禪德！汝諸人盡巡方行腳來，稱我參禪學道，為有奇特去處？為當只恁麼東問西問？若有，試通來，我為汝證明，是非我盡識得。還有麼？若無，當知只是趁謴。是汝既到這來，我今問汝：汝諸人還有眼麼？若有，即今便合識得。還識得麼？若不識，便被我喚作生盲生聾底人。還是麼？肯恁麼道麼？禪德亦莫自屈，是汝真實，何曾是恁麼人？十方諸佛把汝向頂上著，不敢錯誤著一分子，只道此事惟我能知。會麼？如今相繼紹，盡道承他釋迦。我道釋迦與我同參，汝道參阿誰？會麼？大不容易知，莫非大悟，始解得知，若是限劑所悟，亦莫能覯。汝還識大悟麼？不可是汝向髑髏前認他鑒照，不可是汝說空說無，說這邊那邊，有世間法，有一個不是世間法。
和尚子！虛空猶從迷妄幻生，如今若是大肯去，何處有這個稱說？尚無虛空消息，何處有三界業次，父母緣生，與汝樁立前後？如今道無尚是誑語，豈況是有？知麼？是汝多時行腳和尚子稱道有覺悟底事，我今問汝：只如巔山巖崖，迥絕人處，還有佛法麼？還裁辨得麼？若辨不得，卒未在。我尋常道：亡僧面前正是觸目菩提，萬里神光頂後相。若人覯得，不妨出得陰界，脫汝髑髏前意想，都來只是汝真寔人體，何處更別有一法解蓋覆汝？知麼？還信得麼？解承當得麼？大須努力！
上堂：佛道閑曠，無有程途，無門解脫之門，無意道人之意，不在三際，故不可昇沈，建立乖真，非屬造化。動則起生死之本，靜則醉昏沈之鄉，動靜雙泯，即落空亡；動靜雙收，瞞頇佛性。必須對塵對境如枯木寒灰，臨時應用，不失其宜。鏡照諸像，不亂光輝；鳥飛空中，不雜空色。所以十方無影像，三界絕行蹤，不墮往來機，不住中間意。鐘中無鼓響，鼓中無鐘聲，鐘鼓不相交，句句無前後。如壯士展臂，不藉他力；師子游行，豈求伴侶？九霄絕翳，何在穿通？一段光明，未曾昏昧。若到這，體寂寂，常的的，日赫焰，無邊表，圓覺空中不動搖，吞爍乾坤迥然照。
夫佛出世者，元無出入。名相無體，道本如如，法爾天真，不同修證。抵要虛閑，不昧作用，不涉塵泥，個中纖毫道不盡，即為魔王眷屬，句前句後，是學人難處。所以一句當天，八萬門永絕生死。直饒得似秋潭月影，靜夜鍾聲，隨扣擊以無虧，觸波瀾而不散，猶是生死岸頭事。道人行處，如火銷冰，終不決成冰，箭既離弦，無返回勢。所以牢籠不肯住，呼喚不回頭，古圣不安排，至今無處所。若到這，步步登玄，不屬邪正，識不能識，智不能知，動便失宜，覺即迷旨，二乘膽顫，十地魂驚，語路處絕，心行處滅。直得釋迦掩室於摩竭，凈名杜口于毘耶，須菩提唱無說而顯道，釋梵絕聽而雨花。若與麼，見前更疑何事？沒棲泊處，離去來今，限約不得，心思路絕。不因莊嚴，本來真凈，動用語笑，隨處明了，更無欠少。
睡；若明徹得，坐卻凡圣，坐卻三界，夢幻身心無一物如鍼縫許為緣為對。直饒諸佛出來，作無限神通變現，設如許多教網，未曾措著一分毫，惟助初學成信之門。還會麼？
水鳥樹林卻解提綱，他甚端的，自是少人聽，非是小事。天魔外道，是辜恩負義；天人六趣，是自欺自誑。如今沙門不薦此事，翻成弄影漢，生死海浮沈，幾時休息去？自家幸有此廣大門風，不能紹繼得，更向五蘊身田作主宰。大地載不起，虛空包不盡，豈是小事？若要徹，即今這便明徹去，不教仁者取一法如微塵大，不教仁者舍一法如毫發許。還會麼？
時有僧問：從上宗旨如何？師默然，僧再問，師乃叱之。
僧問：從何方便門，令學人得入？
師曰：入是方便。
僧問：初心人來，師如何指示？
師曰：甚麼處得初心來？
僧問：學人創入叢林，乞師提接。師以杖指之。
僧曰：學人不會。
師曰：我恁麼為汝，卻成抑屈於人。如今若的自肯，當人分上，不論初學入叢林，可謂共諸人久踐，與過去諸佛無所乏少。如大海水，一切魚龍，初生至老，吞吐受用，悉皆平等。所以道：初發心者與古佛齊肩。奈何汝無始積劫，動諸妄情，結成煩惱，如重病人，心狂熱悶，顛倒亂見，都無實事。如今所睹一切境界，皆亦如是，對汝諸根，盡成顛倒。古人以無窮妙藥醫療對治，直至十地，未得惺惺，將知大不容易。古人思惟，如喪考妣，如今兄弟，見似等閑，何處別有人為汝了得？可惜時光虛度。何妨密密地自究，子細觀尋，至無著力處，自息諸緣去，縱未發萌，種子猶在。若總取我傍家打鼓弄粥飯氣力，將此造次排遣生死，賺汝一生，有何所益？應須如實知取好。無事，珍重！
上堂：仁者！如今事不獲已，教我抑下如是威光，苦口相勸，百千方便，如此如彼，共汝相知聞，盡成顛倒知見，將此咽喉唇吻，只成得個野狐精業謾汝我，還肯麼？只如有過無過，惟我自知，汝爭得會？若是恁麼人出頭來，甘伏呵責。夫為人師匠，大不容易，須是善知識始得。知我如今恁麼方便助汝，猶尚不能構得，可中純舉宗乘，是汝向甚麼處安措？還會麼？四十九年是方便，只如靈山會上有百萬眾，惟有迦葉一人親聞，余盡不聞。汝道迦葉親聞底事作麼生？不可道如來無說說，迦葉不聞聞，便當得去，不可是汝修因成果、福智莊嚴底事。知麼？且如道吾有正法眼藏付囑大迦葉，我道猶如話月；曹谿豎拂子，還如指月。所以道：大唐國內，宗乘中事，未曾見有一人舉唱。設有人舉唱，盡大地人失卻性命，如無孔鐵鎚相似，一時亡鋒結舌去。汝諸人賴遇我不惜身命，共汝顛倒知見，隨汝狂意，方有伸問處。我若不共汝恁麼知聞去，汝向甚麼處得見我？會麼？大難，努力。珍重！
上堂：是汝諸人見有險惡，見有大蟲、刀劍諸事逼汝身命，便生無限怕怖，如似什麼？恰似世間畫師一般，自畫作地獄變相，作大蟲刀劍了，好好地看了，卻自生怕怖。汝今諸人亦復如是，百般見有，是汝自幻出，自生怕怖，亦不是別人與汝為過。汝今欲覺此幻惑麼？但識取汝金剛眼睛。若識得，不曾教汝有纖塵可得露現，何處更有虎狼刀劍解脅嚇得汝？直至釋迦如是伎倆亦覓出頭處不得。所以我向汝道：沙門眼把定世界，函蓋乾坤，不漏絲發，何處更有一物為汝知見？知麼？如是出脫，如是奇特，何不究取？
師上堂時久，大眾盡謂不說法，一時各歸，師乃呵云：看總是一樣底，無一個有智慧，但見我開這兩邊皮，盡來簇著覓言語意度。是我真實為他，卻總不知，看恁麼，大難！大難！
師疾大法難舉，罕遇上根，學者依語生解，隨照失宗，廼示綱宗三句，曰：第一句，且自承當，現成具足，盡十方世界，更無他故，只是仁者，更教誰見誰聞？都來是汝心王所為，全成不動智，只欠自承當，喚作開方便門，使汝信有一分真常流注，亘古亘今，未有不是，未有不非者。然此句只成平等法。何以故？但是以言遣言，以理逐理，平常性相，接物利生耳。且於宗旨，猶是明前不明後，號為一味平實，分證法身之量，未有出格之句，死在句下，未有自由分。若知出格量，不被心魔所使，入到手中便轉換，落落地，言通大道，不墮平懷之見，是謂第一句綱宗也。
第二句，回因就果，不著平常一如之理，方便喚作轉位投機，生殺自在，縱奪隨宜，出生入死，廣利一切，迥脫色欲愛見之境，方便喚作頓超三界之佛性，此名二理雙明，二義齊照，不被二邊之所動，妙用現前，是謂第二句綱宗也。
第三句，知有大智性相之本，通其過量之見，明陰洞陽，廓周法界，一真體性，大用現前，應化無方，全用全不用，全生全不生，方便喚作慈定之門，是謂第三句綱宗也。