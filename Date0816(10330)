尒時，具壽善現便白佛言：世尊！希有！如來應正等覺善分別說諸菩薩事。
佛告善現：如是！如是！所以者何？諸菩薩摩訶薩為欲利樂多眾生故，哀愍世間大眾生作留難，令不書寫乃至演說。
佛告善現：惡魔於此甚深般若波羅蜜多雖常伺求欲作留難，令不書寫乃至演說，而彼無力可能留難，令彼菩薩所作不成。
時舍利子即白佛言：是誰神力令彼惡魔不能留難彼諸菩薩書寫等事？
尒時，佛告舍利子言：是佛神力令彼惡魔不能留難彼諸菩薩書寫等事。又舍利子！亦是十方一切世界諸佛神力令彼惡魔不能留難彼諸菩薩書寫等事。又舍利子！一切如來應正等覺皆共護念行深般若波羅蜜多諸菩薩故，令彼惡魔不能留難。何以故？舍利子！諸佛世尊皆共護念行深般若波羅蜜多諸菩薩眾所作善業，令彼惡魔不能留難。又舍利子！若諸菩薩於深般若波羅蜜多書寫、受持、讀誦、修習、思惟、演說，法尒應為十方世界一切如來應正等覺現說法者之所護念，若蒙諸佛所護念者，惡魔法尒不能留難。又舍利子！若有凈信善男子等，於深般若波羅蜜多書寫、受持、讀誦、修習、思惟、演說，應作是念：我今書寫乃至演說甚深般若波羅蜜多，皆是十方一切世界諸佛世尊神力護念。
時舍利子復白佛言：若菩薩乘善男子等，於深般若波羅蜜多書寫、受持、讀誦、修習、思惟、演說，皆是十方諸佛神力慈悲護念，令彼所作殊勝善業，惡魔眷屬不能留難。
尒時，佛告舍利子言：如是！如是！如汝所說。
時舍利子復白佛言：若菩薩乘善男子等，於深般若波羅蜜多書寫、受持、讀誦、修習、思惟、演說，十方世界諸佛世尊皆共識知，歡喜護念。十方世界諸佛世尊以佛眼皆共觀見，慈悲護念，令彼所修，無不成就。
尒時，佛告舍利子言：如是！如是！如汝所說。若菩薩乘善男子等，於深般若波羅蜜多書寫、受持、讀誦、修習、思惟、演說，為十方一切世界諸佛世尊佛眼觀見，識知護念，令諸惡魔不能嬈惱，所作善業皆疾成就。又舍利子！住菩薩乘善男子等，若能於此甚深般若波羅蜜多書寫、受持、讀誦、修習、思惟、演說，當知已近無上菩提，諸惡魔怨不能留難。
又舍利子！住菩薩乘善男子等，若能書寫甚深般若波羅蜜多，種種莊嚴，受持讀誦，供養恭敬，常為如來佛眼觀見，識知護念，由此因緣，定當獲得大財、大利、大果、大報，乃至當得不退轉地，常不遠離諸佛、菩薩，聞正法，不墮惡趣，生天人中，受諸妙樂。何以故？舍利子！甚深般若波羅蜜多令諸有情如實通達諸法勝義，現在未來能引種種利樂事故。
又舍利子！甚深般若波羅蜜多相應經典，我涅盤後，至東南方，漸當興盛。彼方多有住菩薩乘善男子等，能於如是甚深般若波羅蜜多相應經典深心信樂、書寫、受持、讀誦、修習、思惟、演說，供養恭敬，尊重贊嘆。如是經典，我涅盤後，從東南方轉至南方，漸當興盛。彼方多有住菩薩乘善男子等，能於如是甚深般若波羅蜜多相應經典深心信樂、書寫、受持、讀誦、修習、思惟、演說，供養恭敬，尊重贊嘆。如是經典，我涅盤後，復從南方至西南方，漸當興盛。彼方多有住菩薩乘善男子等，能於如是甚深般若波羅蜜多相應經典深心信樂、書寫、受持、讀誦、修習、思惟、演說，供養恭敬，尊重贊嘆。如是經典，我涅盤後，從西南方至西北方，漸當興盛。彼方多有住菩薩乘善男子等，能於如是甚深般若波羅蜜多相應經典深心信樂、書寫、受持、讀誦、修習、思惟、演說，供養恭敬，尊重贊嘆。如是經典，我涅盤後，從西北方轉至北方，漸當興盛。彼方多有住菩薩乘善男子等，能於如是甚深般若波羅蜜多相應經典深心信樂、書寫、受持、讀誦、修習、思惟、演說，供養恭敬，尊重贊嘆。如是經典，我涅盤後，復從北方至東北方，漸當興盛。彼方多有住菩薩乘善男子等，能於如是甚深般若波羅蜜多相應經典深心信樂、書寫、受持、讀誦、修習、思惟、演說，供養恭敬，尊重贊嘆。
又舍利子！我涅盤已，後時後分後五百歲，甚深般若波羅蜜多相應經典於東北方大為佛事。何以故？舍利子！甚深般若波羅蜜多相應經典，一切如來共所尊重，一切如來共所護念，令於彼方經久不滅。又舍利子！非佛所得法、毗柰耶無上正法有滅沒相，諸佛所得法、毗柰耶無上正法即是般若波羅蜜多相應經典。又舍利子！彼東北方住菩薩乘善男子等，有能於此甚深般若波羅蜜多相應經典深心信樂、書寫、受持、讀誦、修習、思惟、演說，供養恭敬，尊重贊嘆，我等諸佛常以佛眼觀見護念，令無損惱，現在未來身心安樂。
時舍利子便白佛言：甚深般若波羅蜜多相應經典，佛涅盤已，後時後分後五百歲，於東北方廣流布耶？
尒時，佛告舍利子言：如是！如是！舍利子！我涅盤已，後時後分後五百歲，彼東北方住菩薩乘善男子等，若得聞此甚深般若波羅蜜多相應經典深心信樂、書寫、受持、讀誦、修習、思惟、演說，供養恭敬，尊重贊嘆，當知彼人久發無上正等覺心，久修菩薩摩訶薩行，供養多佛，事多善友，久多修習身戒心慧，所種善根皆已成熟，由斯福力，得聞如是甚深般若波羅蜜多相應經典，深心信樂，復能書寫，受持讀誦，精勤修學，如理思惟，廣為有情開示分別。
時舍利子復白佛言：佛涅盤已，後時後分後五百歲，法欲滅時，於東北方當有幾許住菩薩乘善男子等，得聞如是甚深般若波羅蜜多相應經典，深心信樂，復能書寫、受持、讀誦、修習、思惟、為他演說，供養恭敬，尊重贊嘆？
尒時，佛告舍利子言：我涅盤已，後時後分後五百歲，法欲滅時，於東北方雖有無量住菩薩乘善男子等，而少得聞甚深般若波羅蜜多相應經典，深心信樂，復能書寫、受持、讀誦、修習、思惟、為他演說，供養恭敬，尊重贊嘆。
又舍利子！住菩薩乘善男子等，聞說如是甚深般若波羅蜜多相應經典，心不沈沒，不驚不怖，深生信樂，書寫、受持、讀誦、修習、思惟、演說，供養恭敬，尊重贊嘆，當知是人已曾親近供養恭敬，尊重贊嘆無量如來應正等覺及諸菩薩，請問般若波羅蜜多甚深義趣。
又舍利子！是菩薩乘善男子等，不久定當圓滿菩薩摩訶薩道，一切如來所護念故，無量善友所攝受故，殊勝善根所任持故，為欲饒益多眾生故，疾證無上正等菩提。何以故？舍利子！我常為彼住菩薩乘善男子等，說一切智相應之法，過去如來亦常為彼說一切智相應之法。由此因緣，彼當來世常能修集一切智智相應正行，速趣無上正等菩提，亦能為他如應說法，令趣無上正等菩提，於一切時，身心安定，諸惡魔王及彼眷屬尚不能壞求趣無上正等覺心，何況其余樂行惡者毀謗般若波羅蜜多，能阻其心，令不精進求趣無上正等菩提。所以者何？彼於無上正等菩提勇猛正勤極堅牢故。
又舍利子！住菩薩乘善男子等，聞說如是甚深般若波羅蜜多，心得廣大清凈喜樂，亦能安立無量有情於勝善法，令趣無上正等菩提。何以故？舍利子！是菩薩乘善男子等，今於我前發弘誓愿：我當安立無量百千諸有情類，令發無上正等覺心，修諸菩薩摩訶薩行，示現、勸導、贊勵、慶喜，令於無上正等菩提乃至得受不退轉記。我於彼愿深生隨喜。何以故？舍利子！我觀彼人所發弘愿，心語相應，彼於當來定能安立無量百千諸有情類，令發無上正等覺心，修諸菩薩摩訶薩行，示現、勸導、贊勵、慶喜，令於無上正等菩提乃至得受不退轉記。
是菩薩乘善男子等，亦於過去無量佛前發弘誓愿：我當安立無量百千諸有情類，令發無上正等覺心，修諸菩薩摩訶薩行，示現、勸導、贊勵、慶喜，令於無上正等菩提乃至得受不退轉記。過去如來應正等覺亦於彼愿深生隨喜。何以故？舍利子！過去諸佛亦觀如是住菩薩乘善男子等所發弘愿，心語相應，彼於當來定能安立無量百千諸有情類，令發無上正等覺心，修諸菩薩摩訶薩行，示現、勸導、贊勵、慶喜，令於無上正等菩提乃至得受不退轉記。
是菩薩乘善男子等，信解廣大，修廣大行，愿生他方諸佛國土現有如來應正等覺宣說如是甚深般若波羅蜜多無上法處，彼聞如是甚深般若波羅蜜多無上法已，復能安立彼佛土中無量百千諸有情類，令發無上正等覺心，修諸菩薩摩訶薩行，示現、勸導、贊勵、慶喜，令於無上正等菩提得不退轉。
時舍利子即白佛言：希有！世尊！佛於過去未來現在所有諸法無不證知，無不覺了；於諸有情心行差別無不證知，無不覺了；於三世佛、菩薩、聲聞及佛土等，無不證知，無不覺了。世尊！若菩薩摩訶薩能於如是甚深般若波羅蜜多至心聽聞，受持讀誦，精勤修學，如理思惟，書寫解說，廣令流布，是菩薩摩訶薩於當來世，若於般若波羅蜜多相應經典勇猛精進，常求不息，彼於般若波羅蜜多相應經典，為有得時、不得時不？
尒時，佛告舍利子言：如是！如是！佛於一切無不證知，無不覺了。是菩薩摩訶薩常於般若波羅蜜多相應經典勇猛精進，欣求不息，一切時得，無不得時。何以故？舍利子！是菩薩摩訶薩常於般若波羅蜜多相應經典欣求不息，諸佛、菩薩常護念故。
時舍利子復白佛言：是菩薩摩訶薩為但於此甚深般若波羅蜜多相應經典勇猛精進，欣求不息，一切時得，無不得時？為於余經亦能常得？
尒時，佛告舍利子言：若菩薩摩訶薩常於般若波羅蜜多相應經典勇猛信求，不顧身命，有時不得諸余經典，無有是處。何以故？舍利子！是菩薩摩訶薩為求無上正等菩提，示現、勸導、贊勵、慶喜諸有情類，令於般若波羅蜜多相應經典及余經典受持、讀誦、思惟、修學，由此善根，隨所生處，法尒常得甚深般若波羅蜜多空相應經及余經典受持讀誦。
尒時，善現便白佛言：世尊已說住菩薩乘善男子等修功德時多有留難，何等名為諸留難事？
佛告善現：留難事者，謂諸魔事。
具壽善現復白佛言：云何名為菩薩魔事？
佛告善現：若菩薩摩訶薩欲宣說般若波羅蜜多時，或說法要，辯久乃生；或說法要，辯乃卒起；或說法要，辯過量生；或所欲說，未盡便止；或說法要，言詞亂雜；或說法要，言詞間斷；或說法時，諸橫事起，令所欲說，不遂本心，當知是為菩薩魔事。
復次，善現！若菩薩摩訶薩書寫般若波羅蜜多甚深經時，或頻申欠呿，或互相嗤笑，或更相輕淩，或身心躁擾，或失念散亂，或文句顛倒，或迷惑義理，或不得滋味，心生厭舍，或橫事卒起，或互相乖諍，由此等事，書寫不終，當知是為菩薩魔事。
復次，善現！若菩薩摩訶薩受持、讀誦、思惟、修習、說聽般若波羅蜜多甚深經時，或頻申欠呿，或互相嗤笑，或更相輕淩，或身心躁擾，或失念散亂，或文句顛倒，或迷惑義理，或不得滋味，心生厭舍，或橫事卒起，或互相乖諍，由此等事，所作不成，當知是為菩薩魔事。
復次，善現！若菩薩摩訶薩聞說般若波羅蜜多甚深經時，或作是念：我於此中不得受記，何用聽為？或作是念：此中不說我之名字，何用聽為？或作是念：此中不說我之生處城邑聚落，何用聽為？由此等緣，心不清凈，即從座起，厭舍而去，無顧戀心，當知是為菩薩魔事。善現當知！若菩薩摩訶薩聞說般若波羅蜜多甚深經時，心不清凈，厭舍去者，隨彼所起不清凈心，厭舍此經，舉步多少，便減尒許劫數功德，獲尒許劫障菩提罪，受彼罪已，更尒許時，發勤精進，修諸菩薩難行苦行，方可復本，是故名為菩薩魔事。
復次，善現！若菩薩摩訶薩棄舍能引一切智智甚深般若波羅蜜多相應經典，學不能引一切智智隨順二乘諸余經典，棄舍根本，而攀枝葉，當知是為菩薩魔事。所以者何？甚深般若波羅蜜多相應經典能生菩薩摩訶薩眾世出世間殊勝功德，由斯能引一切智智，有大勢用，譬如樹根。諸余經典無如是用，譬如枝葉，無勝功能。若菩薩乘善男子等，修學如是甚深般若波羅蜜多相應經典，即為修學一切菩薩摩訶薩眾世出世間殊勝功德，速能引發一切智智。若菩薩乘善男子等，棄舍如是甚深般若波羅蜜多相應經典，求學二乘相應經典，即為棄舍一切菩薩摩訶薩眾世出世間殊勝功德，終不能得一切智智。是菩薩乘善男子等，福慧狹少，棄本求末，是故名為菩薩魔事。
善現當知！如癡餓狗，棄舍主食，反從仆使而求索之，於當來世有菩薩乘善男子等，棄舍一切智智根本甚深般若波羅蜜多相應經典，求學二乘相應經典亦復如是。所以者何？是菩薩乘善男子等，覺慧闇鈍，棄舍能引一切智智甚深般若波羅蜜多相應經典，求學能引聲聞、獨覺功德經典，定不能得一切智智。所以者何？聲聞、獨覺相應經典，但為自身調伏寂靜，出生死苦，得涅盤樂，精勤修學如是經典所引善根，究竟唯得住二乘地，自利圓滿。甚深般若波羅蜜多相應經典普為濟拔一切有情出生死苦，得涅盤樂，精勤修學如是經典所引善根，究竟能得一切智智，利益安樂一切有情。復次，善現！譬如有人，欲觀香象身量大小，形類勝劣，得而不觀，反尋其跡。於意云何？彼人黠不？
善現對曰：不也，世尊！
佛告善現：於當來世有菩薩乘善男子等，棄舍一切智智根本甚深般若波羅蜜多相應經典，求學二乘相應經典，於中望得一切智智亦復如是。復次，善現！譬如有人，為珍寶故，求趣大海，既至海岸，不入大海，反觀牛跡，作是念言：大海中水，其量深廣，豈及此耶？此中亦應有諸珍寶。於意云何？彼人黠不？
善現對曰：不也，世尊！
佛告善現：於當來世有菩薩乘善男子等，棄舍一切智智根本甚深般若波羅蜜多相應經典，求學二乘相應經典，於中望得一切智智亦復如是。所以者何？精勤修學二乘經典，究竟唯能得預流果，展轉乃至獨覺菩提，必不能得一切智智。故菩薩乘善男子等，欲疾證得一切智智，應學般若波羅蜜多，不應求學二乘經典。何以故？甚深般若波羅蜜多定是一切智智根本，二乘經典如枝葉故。復次，善現！如有工匠或彼弟子，欲造大殿如天帝釋殊勝殿量，見彼殿已，而反規摸日月宮殿。於意云何？如是工匠或彼弟子，能造大殿量如帝釋殊勝殿不？
善現對曰：不也，世尊！
佛告善現：彼人黠不？
善現答言：彼人非黠。
佛告善現：於當來世有菩薩乘善男子等，得深般若波羅蜜多，舍而求學二乘經典，欲證無上正等菩提，利樂有情亦復如是，當知彼是愚癡品類。復次，善現！如有欲見轉輪圣王，見已不識，舍至余處，見小國王，觀其形相，作如是念：轉輪圣王形相威德豈勝於此？於意云何？彼人黠不？
善現對曰：不也，世尊！
佛告善現：於當來世有菩薩乘善男子等，欲趣無上正等菩提，轉妙法輪，度有情眾，棄深般若波羅蜜多，求學二乘相應經典，言：彼經典與此何異？何用彼為？彼由此緣，定不能得一切智智。所以者何？甚深般若波羅蜜多相應經典，種種方便示現、勸導、贊勵、慶喜住菩薩乘善男子等，令於無上正等菩提得不退轉。舍而求學二乘經典，當知彼人亦復如是。何以故？精勤修學二乘經典，定於佛果不能證故。復次，善現！如有饑人，得百味食，棄而求噉兩月谷飯。於意云何？彼人黠不？
善現對曰：不也，世尊！
佛告善現：於當來世有菩薩乘善男子等亦復如是，求趣無上正等菩提，棄深般若波羅蜜多，求學二乘相應經典，於中欲覓一切智智，徒設劬勞，終不能得。復次，善現！如有貧人，得無價寶，棄而翻取迦遮末尼。於意云何？彼人黠不？
善現對曰：不也，世尊！
佛告善現：於當來世有菩薩乘善男子等亦復如是，求趣無上正等菩提，棄深般若波羅蜜多，求學二乘相應經典，於中欲覓一切智智，徒設劬勞，終不能得。復次，善現！住菩薩乘善男子等，若正書寫、受持、讀誦、思惟、修習甚深般若波羅蜜多相應經時，眾辯卒起，樂說種種差別法門，令書寫等不得究竟，當知是為菩薩魔事。
具壽善現便白佛言：甚深般若波羅蜜多可書寫不？
世尊告曰：不也，善現！若菩薩乘善男子等，書寫如是甚深般若波羅蜜多相應經時，作如是念：我以文字書寫般若波羅蜜多，如是文字即是般若波羅蜜多。或依文字執著般若波羅蜜多，當知是為菩薩魔事。
復次，善現！住菩薩乘善男子等，書寫、受持、讀誦、修習、思惟、演說甚深般若波羅蜜多相應經時，或念國土，或念城邑，或念王都，或念方處，或念師友，或念父母，或念妻子，或念兄弟，或念姊妹，或念親戚，或念朋侶，或念王臣，或念盜賊，或念猛獸，或念惡人，或念惡鬼，或念眾集，或念游戲，或念音樂，或念報怨，或念報恩，或念飲食、衣服、臥具，或念諸余資身什物，或念制造文頌書論，或念時節寒熱豐儉，或念象、馬、水、火等事，或念諸余所作事業，當知皆是菩薩魔事。魔以此事擾惱菩薩，令書寫等皆不得成，菩薩覺知，皆應遠離。
復次，善現！住菩薩乘善男子等，書寫、受持、讀誦、修習、思惟、演說甚深般若波羅蜜多相應經時，得大名利，恭敬供養，彼由此緣，廢所作業，當知亦是菩薩魔事，菩薩覺知，皆應厭舍。
復次，善現！住菩薩乘善男子等，書寫、受持、讀誦、修習、思惟、演說甚深般若波羅蜜多相應經時，惡魔化作苾芻等像，執持種種世俗書論，或復二乘相應經典，詐現親友，授與菩薩，告菩薩言：如是經典，義味深奧，應勤修學，舍所習經。此菩薩乘善男子等，方便善巧，不應受著惡魔所授世俗書論或復二乘相應經典。所以者何？世俗書論、二乘經典不能引發一切智智，非趣無上正等菩提無倒方便，乃於無上正等菩提極為障礙。善現當知！甚深般若波羅蜜多相應經中，廣說菩薩摩訶薩道方便善巧，若於此中精勤修學，速能證得一切智智。若菩薩乘善男子等，無巧便故，近惡友故，棄深般若波羅蜜多，受學惡魔世俗書論、二乘經典，當知是為菩薩魔事。
復次，善現！能聽法者樂聽、樂問、書寫、受持、讀誦、修習甚深般若波羅蜜多；能說法者著樂懈怠，不欲為說，亦不施與甚深般若波羅蜜多，當知是為菩薩魔事。
復次，善現！能說法者心不著樂，亦不懈怠，樂說、樂施甚深般若波羅蜜多，方便勸勵書寫、受持、讀誦、修習；能聽法者懈怠著樂，不欲聽受乃至修習，當知是為菩薩魔事。
復次，善現！能聽法者具念慧力，樂聽、樂問、書寫、受持、讀誦、修習甚深般若波羅蜜多；能說法者欲往他方，不獲教授，當知是為菩薩魔事。
復次，善現！能說法者樂說、樂施甚深般若波羅蜜多，方便勸勵書寫、受持、讀誦、修習；能聽法者欲往他方，不獲聽受，當知是為菩薩魔事。
復次，善現！能說法者具大惡欲，愛重名利、衣服、飲食、臥具、醫藥及余資財、供養恭敬，心無厭足；能聽法者少欲喜足，修遠離行，勇猛正勤，具念定慧，厭怖利養、恭敬、名譽，或具嫉慳，不能舍施。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能說法者少欲喜足，修遠離行，勇猛正勤，具念定慧，厭怖利養、恭敬、名譽，或具嫉慳，不能舍施；能聽法者具大惡欲，愛重名利、衣服、飲食、臥具、醫藥及余資財、供養恭敬，心無厭足。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能說法者有信、有戒，受行十二杜多功德，樂為他說甚深般若波羅蜜多，方便勸勵書寫、受持、讀誦、修習；能聽法者無信、無戒，亦無十二杜多功德。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能聽法者有信、有戒，受行十二杜多功德，樂聽、樂問、書寫、受持、讀誦、修習甚深般若波羅蜜多；能說法者無信、無戒，亦無十二杜多功德，不欲教授。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能說法者心無慳吝，一切能舍；能聽法者心有慳吝，不能舍施。或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能聽法者欲求供養能說法者衣服、飲食、臥具、醫藥及余資財；能說法者不樂受用。或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能說法者成就開智，不樂廣說；能聽法者成就演智，不樂略說。或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能說法者專樂廣知十二分教次第法義；能聽法者不樂廣知十二分教次第法義。或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能說法者成就六種波羅蜜多，方便善巧得陀羅尼；能聽法者無如是德。或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能說法者欲令恭敬書寫、受持、讀誦、修習甚深般若波羅蜜多；能聽法者不隨其意。或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能說法者已離慳垢，已離五蓋；能聽法者未離慳垢，未離五蓋。或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能聽法者有信樂心，欲了深義；而說法者於此經中未甚純熟，不能決了，能聽法者不樂聽聞。由是因緣，不得書寫、受持、讀誦、思惟、修習，當知是為菩薩魔事。
復次，善現！能說法者心樂為說；能聽法者不樂聽聞。或上相違，兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能說法者雖樂說法，而身沈重，眾病所纏，不能為說；或聽法者雖樂聽法，而身沈重，眾病所纏，不能聽受。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！有菩薩乘善男子等，書寫、受持、讀誦、修習、思惟、演說甚深般若波羅蜜多相應經時，若有人來說諸惡趣種種苦事，因復告言：汝於此身，應勤精進，速盡苦際，入般涅盤，何用稽留生死大海，受百千種難忍苦事，求趣無上正等菩提？彼由此言，於所書寫、受持、讀誦、修習、思惟、演說如是甚深般若波羅蜜多不得究竟，當知是為菩薩魔事。
復次，善現！有菩薩乘善男子等，書寫、受持、讀誦、修習、思惟、演說甚深般若波羅蜜多相應經時，若有人來贊說人趣種種勝事，贊說諸天長壽安樂，因而告曰：雖於欲界受諸欲樂，於色界中受靜慮樂，於無色界受等至樂，而彼皆是無常、苦、空、無我、不凈、變壞之法、謝法、離法、盡法、滅法，汝於此身何不精進取預流果，展轉乃至獨覺菩提，入般涅盤，畢竟安樂，何用久處生死輪回，無事為他受諸勤苦，求趣無上正等菩提？彼由此言，於所書寫、受持、讀誦、修習、思惟、演說如是甚深般若波羅蜜多不得究竟，當知是為菩薩魔事。
復次，善現！能說法者一身無系，專修己事，不憂他業；能聽法者好領徒眾，樂營他事，不憂自業。或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能說法者不樂喧雜；能聽法者樂處喧雜。或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能說法者欲令聽者於我所為悉皆隨助；能聽法者不隨其欲。或上相違，兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能說法者為名利故，欲為他說，復欲令彼書寫、受持、讀誦、修習甚深般若波羅蜜多；能聽法者知其所為，不欲從受。或能聽者為名利故，欲請他說，復欲方便書寫、受持、讀誦、修習甚深般若波羅蜜多；能說法者知其所為，而不隨請。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能說法者欲往他方危身命處；能聽法者恐失身命，不欲隨往。或能聽者欲往他方危身命處；能說法者恐失身命，不欲共往。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
復次，善現！能說法者欲往他方多賊、疾疫、饑渴國土；能聽法者慮彼艱辛，不肯隨往。或能聽者欲往他方多賊、疾疫、饑渴國土；能說法者慮彼艱辛，不肯共往。兩不和合，不獲教授、聽受、書持、讀誦、修習甚深般若波羅蜜多，當知是為菩薩魔事。
