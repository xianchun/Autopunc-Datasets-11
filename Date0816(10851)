夫禮懺法，世雖同效，事儀、運想多不周旋，或粗讀懺文，半不通利，或推力前，拒理觀一，無效精進之風，闕入門之緒，故言勤修苦行非涅盤因。但禮念軌儀，文非不委，以散情昏重，想運難成。予因天臺，再有詳補，撮覽樞總，使隨言作念，隨念成想，一一瞻視，如對目前，庶時刻不虛，事法成辦。依本文，總歷十法，結要事理。
如無別屋，亦可同間，絕無己物，方可外求。
新衣、舊衣、新染并得，若無此二，澣舊勝者。
若總禮三寶，未須一一隨方想念，但想己身及十方諸佛實相理體本無能、所，故無能禮、所禮想。此無能、所，名法界海。愿諸眾生同見此理，名為同入。
唱至受用作佛事竟，次生想念，不起此心，能運到十方，故云一念。想曰：愿此香華遍十方，以為微妙光明臺，諸天音樂天寶香，諸天肴膳天寶衣，不可思議妙法塵，一一塵出一切塵，一一塵出一切法，旋轉無閡互莊嚴，遍至一切三寶前。十方法界三寶前，皆有我身修供養，一一皆悉遍法界，彼彼無雜無障閡，盡未來際作佛事，普熏法界，諸眾生蒙熏，皆發菩提心，同入無生，證佛智。
我三業性如虛空，釋迦牟尼亦如是，不起真際為眾生，與眾俱來受供養。
但改牟尼及形相來處。
偈前一一別想己身在三寶前立，次口宣偈，隨聲運想：我之身心本無生滅，故雖稱嘆，如影如響。
當唱一心時，先專至敬禮，為事一心；次想能所，為理一心。應想曰：能禮所禮性空寂，感應道交難思議。我此道場如帝珠，釋迦牟尼影現中。我身影現如來前，頭面接足歸命禮。
多寶如來影現中，我身影現多寶前，余同上想。
分身諸佛亦同上想。
東方諸佛影現中，我皆影現諸佛前，乃至十方，一一皆爾。
乃至過、現、未來，并同上想。
諸佛法身如虛空，化事住世難思議。我皆影現化事前，一一皆悉歸命禮。
真空法界如虛空，常住法寶難思議。我皆影現法寶前，莫不皆悉歸命禮。
彼一一菩薩影現中，乃至下方亦如是。
先想聲聞皆是本來諸佛，今從初說，故云聲聞。
為滅障故，接足禮，余同上。
我及眾生，無始常為三業六根重罪所障，不見諸佛，不知出要，但順生死，不知妙理。我今雖知，猶與一切眾生同為一切重罪所障。今對普賢、十方諸佛前，普為眾生歸命懺悔。惟愿加護，令障消滅！
我與眾生無始來，今由愛見故，內計我人，外加惡友，不隨喜他一毫之善，唯遍三業，廣作眾罪。事雖不廣，惡心遍布，晝夜相續，無有間斷。覆諱過失，不欲人知，不畏惡道，無慚無愧，撥無因果。故於今日，對十方佛、普賢大師，深信因果，生重慚愧，生大怖畏，發露懺悔，斷相續心，發菩提心，斷惡修善，勤策三業，翻昔重過，隨喜凡圣一毫之善。念十方佛有大福慧，能救拔我及諸眾生，從二死海，置三德岸，從無始來，不知諸法本性空寂，廣造眾惡。今知空寂，為求菩提，為眾生故，廣修諸善，遍斷眾惡。惟愿普賢慈悲攝受！
至文并須略知，文相含於逆順十種心相，縱有闕略，在四悔中，於菩提中見不清凈等，是橫計我人。毗盧遮那，是觀罪性空。一切世尊，是念十方佛。後四悔中有發隨喜心。以是因緣，令畢竟清凈，是斷相續心。歸向普賢及一切世尊，是為眾生發菩提心。一一悔文皆具三業，是修功補過等。說過等，是發露過失。當墮惡道，生大怖畏等，是怖畏惡道及生慚愧、信因果等。凡宣悔詞，須加事想，破於愛心。至觀罪性空，總想事理，悔於見心。若欲更略眼、耳、鼻三根，亦可或時用。若舌、身、意三根是業故，不得全略。前三根縱略，并使不失，逆順十心大意即得。
十方諸佛以道眼力故，知我見我，勸請諸佛，唯愿久住，轉正法輪，所在生處，常能勸請。
十方凡圣一毫之善，我皆隨喜。福德能令見者生喜，是故我喜。
無始來時，乃至今日，盡未來際一毫之善，及以懺悔、勸請、隨喜，皆同法界，與諸眾生共成佛道。
大體須存滅罪除障，開顯法門，滿四弘誓，余者皆須順於菩提。
欲行時更須正立，想此道場猶如法界，十方三寶畟塞虛空，以次回身旋遶法座，想十方三寶心性寂滅，影現十方。經聲如響，心想如夢，梵聲亦然。
一一各想三處三寶與頂禮俱運，初文雖即直云十方，意亦兼於三處。若從懺悔已下，凡云禮三寶者，皆須一一別起三想，頭三叩地。一、十方三寶；二、法華經中一切三寶；三、普賢大師。對此三處求懺悔等。又凡散華，皆於言前散華之時，想三寶及普賢。上想已，次宣懺悔等詞，至後文中云散華等者，心指前所散之華。若焚香者，送法座爐，亦應想身各送爐，遍至十方一一法華經前，乃至普熏一切三寶。若焚手爐，但先添香，次執爐已，隨事起想，然後口宣詞句。
坐禪文略，應如止觀十法成乘等。行法華懺，黃昏五更時促，則此略文：
我及法界眾生從無始世來，無明所覆，顛倒迷惑，而由六根三業不善，廣造十惡、四重、五逆，乃至十重四十八輕，無量無邊，說不可盡。十方諸佛常在世間，法音不絕，妙香充塞，法味盈空，放凈光明，照觸一切，常住妙理，遍滿虛空。我無始來六根內盲，三業昏暗，不見不聞，不覺不知，以是因緣，長流生死，經歷惡道，百千萬劫永無出期。經云釋迦如來名毗盧遮那遍一切處，是故當知一切諸法無非佛法，而我不了，隨無明流，是則於菩提中見不清凈，於解脫中而起纏縛。今始覺悟，今始改悔，生大慚愧，生大怖畏，誦持大乘，三業供養，歸向普賢菩薩及一切世尊，燒香散華，發露懺悔，六根三業所作，永斷相續，不復更造。以是因緣，今我與法界眾生三業六根無始所作，現作、當作、自作教他、見聞隨喜，若憶、不憶，若識、不識，若疑、不疑，若覆若露，畢竟清凈。懺悔已，歸命禮三寶。
