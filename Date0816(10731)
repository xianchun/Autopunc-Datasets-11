从明胜日出，像亦颜色行，德多中多贵，姓尊行德守，本从是种有，世间亦天上，皆叉手礼佛，是故持头面为礼。佛为无上，天下无有等精进者，鬼龙天人亦在三界中随。近持微妙，不度者便度，死者不复死，老者不复老，皆从行得佛法；亦行者是三无有行亦德守。听说谛法自意作，行者得味，譬如笮甘蔗，常怖观见。积百余，若不得乐，穷老死，故在世间没。譬如无有力象，堕陷不能自出。世间人亦尔，从若干种经取安。譬如若干种华积，在欲所作着行道地。
听从，若欲度世说，行者便听，当说行道地。生老病死、忧戚，若不可意、愁恼；行者若家中行、若弃家行；欲坏苦本者、欲往得道；无有余近、无有余归、无有余能解住，当一切舍。如是行者，但当一切舍，使行道地从后来。
说生老病死着意忧，便身生苦已，欲度世者，便行道地，莫厌在身。已有老病死，从是若着意恼生，欲随受佛戒者，便行从致无为。
何等为不可行？何等为可行？何等为行者？何等为地者？
不可行者，名为念欲、念瞋恚、念侵、念国不念死，随恶知识，不持戒、不受慧、不摄意、不受教，行不问；自斯身念、色想念，常乐想净；自计身不慧，郡县居、羸人并居；念色瞢瞢，不离贪；多欲、多恚、多痴、多因缘、多食；舍行、贪身欲、睡眠、忘意、疑过，精进失精进，畏怖不摄根，多事、多说、多业、多作事；久倒教，倒意计。是亦如是，今世法从道或离道，是名为不可行。
是何以不可行？离无为故，从后缚束说，瞋恚欲杀，常身乐净受想，不慧不随，从若干恶，佛说是不可行。
何等为可行？念出，不念瞋恚、不念杀，近明知识，持戒净，不多食事；问自身不斯念非、念不好；念苦、念不净，不念身好；不郡县居、不羸人共居；不瞢瞢；自守少恼、少事、少食；不舍方便；伏身舍睡眠，意在行正，守意无有疑；精进在行，离惊怖摄根门；少说在谛，行受谛教、修谛意，喜在空泽中，行如有观。未得好法便致法，已致便护；多喜欲闻经，所身故用足，但不足法，行知当死；不乐世间德，厌食可无为，亦如是辈行法，从应致无为。是名为可行。
何以为是可行？从是致无为，从后缚束说戒净，堕信不念身，敛受法事。听者谛见，不侵若干，是应无为。得道者，佛说法念若干种意，定无有苦，无有疲，已说功德聚，摄根伏身应可行。
行者为何等意，近事如应行？行者为习，行者近习，是为行习。是行者三辈：未得道者，学者，不学者。
何等为道地？行者所行是为行者地。未得行道者为何等？本起次行，居前说是行。如是说竟，学者不学者亦已说。
道行地名为止观。何用是止观？但未得四德故，欲致是四德；何用欲致是四德？从是欲致无为故。何因缘致无为？不欲有余为故。何以不欲有余为？但欲除一切苦故。
是故行者欲除一切苦，当常莫离、莫犯、莫穿立止观。若行者穿，便不得止，亦不得观，空亡苦行。譬如人求火便钻木，上钻着下木便钻，时时中止，时时钻止，如是未曾得火，但自劳倦。道譬如是，从后现说：设观法行者中，得疲意厌，行者除行，莫穿莫疲，倦者从行，便失行。譬如夜极，冥人冥中闭目行，何时当见明？若行者行不穿，慧者如是，日出开目行，便稍稍慧，人得无为种，通经者若干，更经通者观经教，便说止观，余经散说。
是为道地散种章品。
从若干经得明坚，不老不死甘露，声名闻以行如明月，事者净者慧明者，若守度者更明，并家中行亦尔！恶意不可蒦，不可牵如意。是故施得道者，礼得道者，稽首从得甘露故。贪为种，多故为生，菰爱欢喜为忧支。佛说五阴，譬如箜篌，听说从多经牵比行道者。
当知身体本为五种所成色种、痛痒种、思想种、行种、识种。如若干户东方郡字，如若干户南方郡字，如若干户西方郡字，如若干户北方郡字，亦非一舍名为郡。是譬色，亦非一色为色种，若干色为色种；痛痒、思想、行、识亦如是。
色在十入，文亦从法，受入是为色种，百八痛是痛种，百八思想为思想种，百八行为行种，百八识为识种，如是当知五种从后现。
譬说不相连着，但本痴故；不闻佛言，或习痴故。譬如树叶着枝，痴恶行着五种、成聚五种，意计是身。
道地行知五阴慧章品。
性河开流满度器，满破六足经蜜，突如莲花开、慧日出，服胜莲花奉事佛，清净淡泊其相然。至尊世绝福祐人，视其精固，将道者，敷演如经。
已开化行道者，亦当知五种各应相，种相色，视相亦色，手篌把亦色；更痛为痛相，乐苦亦不乐亦不苦更痛，是为痛相；识相为思想，若女人若男子亦余，是为思想；所作是为行，若好行若恶行，若不好行若不恶行，是为行相；识相为识，好不好亦非不好亦非好识，是为识相。如是五种各自有相。
从后说，说是色于乐亦多恶，佛说在经中如应出，说如应五阴种相若干相份。
道地随应相具章。
所然持甘露种浇五盛阴，为五阴薪，从慧明却坏恶火。从三界礼我施礼，为持甘露灭三毒者，从五阴钻，所生随应，持智慧意灭恶火意，三界中尊敬者，我亦尊敬意叉手。自从慧智力，慧者自得，如自得知，佛便教弟子所说应行。听说从是意定，五阴分别见，为从慧力所守者，知清净自佛，从所意知便现事者，是佛所说应行见行可知。听说意从是定分别五阴。行道者当知分别五阴。行者当那分别知五阴？譬如四衢中堕一贯真珠裹，一人当见已见，便喜爱意喜欲得珠，人见意在珠，是为色阴种；所喜可意是为痛痒种；若上头如是名为贯珠，是为思想种；若意生欲取贯珠，是为行种；从是知，为识种。如是五种意在一贯珠俱行，便若干作行亦自行，如是在一贯珠，一时俱行，五阴更如是。
眼所见色并俱行五行，更耳闻声、鼻闻香、口更味、身更粗细，身中四阴无有色种生，如是五阴种，各自分别知。
后有说道德者，分别说如是已，得是经说，未得道者受着心，心如是行说，我亦现是说。
道行五阴分别现止章。
已知要得佛、要中竟、要作、要并得、要已竟并、要已更无当要，当礼应、无所著，名闻无有量，所语言说。譬如明月明，为弟子得明知，畏脑罪从生能坏干，已知五种阴得明，成败如有，当稽首听。
佛言：行道者当知，五阴出入成败。譬如人命欲尽在呼吸，欲死便四百四病中前后次第稍发；便见想生恐畏怖，梦中见蜂啄木，乌鸱啄顶脑。一柱楼上自乐见着衣，青黄赤白自身着，见骑马人牧䭷有声。持作枕，聚土中卧。死人亦担死人，亦除溷人，共一器中食；亦见是人共载车行，麻油污泥污足亦涂身；亦见是时时饮；亦见堕网中猎家牵去。或见自身嘻喜欢喜啕；或见道积蟆子自过上；或见敛卤盐钱；或见被发胆裸女人，自身相牵；或有灰傅身亦食；或见狗亦猕猴相逐恐；或见自身灭欲娶嫁。或时见人家中神坏；或时见马来狧须发；或时见齿堕地；或时见担死人衣，自着身；或时自身胆裸为涂腻；或见聚土自身转；或时见革及旃着衣行；或时自见家中门，弊坏车来到，多载油花香。亦见昆弟近自身，严先祖人现粗恐颜色，欲来取是取共行。或时冢间行，遽舍花婴颈；或时见自身，倒堕河水中；或时见堕五湖九江不得底；或时见入菅茅中，裸身相割自敷转。或时上树无有蓏、无有华、无有华戏；或时、在坛上舞；或时树间行独乐大美，亦持若干干树破聚薪；或时入舍，闇冥不得门出；或时上山崭岩悲大哭；或时鸟棁吞足亦蹈；或时尘坌头；或时虎遮断，亦狗猴亦驴，南方行入冢间，见聚炭发毛分骨捣碎干华，自身见入盐王。见盐王使问，从后现说：世间已得多乐，根堕或身堕，畏命欲去，不得自在，病追促病已促，意便动，命尽忧近，便见梦令入大怖。
人便意中计：我命欲尽，如是梦，身所见。便意怖，便身残。譬如鸟蹋棁己身近，极苦相着，便欲自归医。己亲属昆弟见病剧，便遣使到医舍。呼使者行便有是相，不洁恶衣、长爪乱须发、载坏弊车、着穿弊履；颜色黑眼青，车中驾白牛马，自手摩抆须发。呼医已，急驾车使上，从后缚束。但坐恶乐意，不计好乐、不念医病，已坏身便堕罪器，即遣呼，医便念：病痛不得复活。何以故？趣使得相有如是像，跓被服、语言、车盖、须发衣；亦如是讳日来呼，若四、若六、若九、若十二、若十四来至到，复触忌讳日，人所不喜医，复何血忌上相四激反支来唤？是亦不必日时漏刻星宿。须臾疑人取相。何以故？或时是恶日时漏刻，有是人行方便，能治病痛，病痛有时不能得治，是故不必在时日漏刻。故慧人不亦喜用历日。仙人常劝：当为求方便治，至死若病痛横有病，可能得活，若命尽但说去。计如是可至病痛舍，从后束结；说俱入海水，或到或中坏，病亦比海，或愈或死。
医便行至病痛家，闻声不可意，亡烧断破刺拨刮刷，出杀去发灭蚀，烧断破刺拨刮刷，出杀去发灭蚀不可治已死，视南方，复见乌鸱巢有声；复见小儿俱相坌土；复胆裸相挽头发，破瓶盆瓦瓯；亦见空器舍不着意。
行至病者舍，入见病着人，病更恼。从彼舍来说，医便视病，相遽惊怖惊坐起，着病无有力，不得自在。见如是，便念：如是经中说死相见，颜色不如，皮皱行，身如土色，舌延出，或语言忘，见身重骨节不随，鼻头曲戾、皮黑咤干，喉舌如骨色，不复知味。口毛孔赤，筋脉不了了，被发发竖，牵发不复觉，直视背卧，惊怖颜色转，面皱，发竖熟视，或语若干说。如经说：余命不足道，譬如树间失火，亦如六相，无说所闻见。若有沐身未浴身时，譬栴檀香；或时如蜜香；或时多核香；或时那替香；或时根香；或时皮香；或时华香；或时蓏香；或时霍香；或时宿命从行相，筋香、发香、骨香、肌肉盟血香、大便香；或时鸱香；或时乌香；或时蚖香；或时猪香；或时狗香；或时狖香；或时鼠香；或时蛇香；或时譬如有人。或时啄木声；或时瓦声；或时涩声；或时恶声；或时雁声；或时孔雀声；或时鼓声；或时马声；或时虎声。亦有说熟死相中，譬如人死时有死相，为口不知味，耳中不闻声，一切卷缩，脉投血肉，颊车张，上头掉影无有明，臀肉竖，眼黑色黑，大小便不通，节根解，口中上臛青双哕计。如是病痛相，不可治，设鶣鹊亦一切良医，并祠祀尽会，亦不能愈是。
便医意念：是病痛命求绝，应当避已。便告家中人言：是病所未所思欲，当随意与莫制禁，我家中有小事，事竟当远。屏语病者家人言：不可复治。告已便去。
病痛家已闻医语，便弃药，所事方便便止。亲属知识比邻共会，还绕病困者，悲哀哭视，譬如牛为屠家所杀，余牛见死牛恐自及，跳场惊怖走入山树间叫唤；复譬如猪为屠家所杀，余猪见惊怖畏效死，便耸耳直视；复如鱼为捕鱼堕网者，余鱼见惊怖，沈走入沙石间藻中藏；复譬如飞鸟聚行，一鸟为鹰鹞所得，余鸟惊分散分走。如是昆弟亲属知识邻里，见哀离别视命欲断，地狱使者已到将入狱，在斯便转死，箭已射已，生死索行罪便牵往过世。亲属已还收发草，若忼忾声满口不止，出悲语见爱念，若干种胞颐㵪洟出，呼当奈何！
病者不复久，内见风起名刀风，令病者散节；复一风起名遽风，令病者断结；复一风起名针风，令病者筋缓；复一风起名破骨风，令病者骨髓伤；复一风起名藏风，令病者眼耳鼻孔皆青，发毛出入一切是孔令坏断拔舍；复一风起名复上风，令病者内身，膝胁肩背胸腹脐小腹，大肠小肠肝肺心脾肾，亦余藏令断截；复一风起名成风，令病者青血、肪膏，大小便生熟热寒涩，令干从处却；复一风起名节间居风，令病者骨骼直掣振，或时举手足，或把空，或起或坐，或呻号或哭或瞋。已散节，已断结，已筋缓，已骨髓伤，已精明等去，裁身有余在，心已冷如木，已弃五行，并心中羸羸，裁有余微。譬如灯灭有余明，裁心有余但有微意，识是人本所行好丑罪福，心便见。今世若有好行意便喜，若恶即时惭；得好处者意喜，堕恶处者意即愁惭。譬如人照净镜尽见面像，发白皮皱生体垢尘，或齿堕或尘齿见身从老，屡如是即自惭，闭目放镜不欲见，以放镜忧愁，我已壮去，老到颜色丑，乐已去。如是素行恶，在意从恶行，便忧愁悔受苦恼不可意，自责：今我堕恶处为无有疑。若如行者行三好，若干守行愿，最好行者多好，即时喜多喜意可自喜：我今上天亦好处。譬如贾客，从涩道得脱出，得多利，归家到门喜；亦譬如田家愿，获五谷着舍中；亦如病痛得愈安隐；亦如负债已偿；素行好亦如是合好行；譬如蜜蜂便意生我已到好处。
即时，身精识灭，中便有阴，譬如称一上一下，如是舍死受生种，譬如种禾根生双。如是中时，灭识即时中生五阴，具足不少，死阴亦不中得五阴往，亦不离死五阴，为有中五阴。有但死五阴，故中五阴生。譬如人持印，印好泥，泥中便有印，像印亦不往至泥，泥亦不离印像。譬如种生根，种亦非根，根亦不离种；人神亦如是，小大如法，从生往至中，从是本会有。
好行者中得好五阴，恶行者得恶中，得阴者为天眼行，中止者为三食：乐、念、识。中止者或住一日，或住七日止，到父母会，亦所堕处从中止。当到所堕即死时，已生中阴，便生千思，或见念便痴生。
最恶行者便自然大火边；亦若干百千乌鸦鹰鹞共会；亦见人恶爪面齿被服然头，为手中行若干种毒，身自见远丛树，便意生入中，便中阴灭，生所堕处，即时不久便见刀叶树堕中，是名为地狱。
五阴生入罪，咸所恶行，便见猛烟尘火风雨来着身；复见象师子虎蚖自恐身；亦见丘井亦合后，亦止绝崖岸。生意入中，便舍中阴身，已意生便灭中阴堕处生，即时不久到畜生。后现行极痴无有礼，持恶意向父母，常喜可粗言、瞋恚、缚捶、行恶，是人不与取，便堕畜生。
罪轻减便生热风，命饥恼身刀矛钻绕，还人亦见大坑，意生当入。是即意生，便灭中阴，受所堕处阴，便即时堕饿鬼，如是堕名为饿鬼。从有说行，两贱贼人共语，亦谗失诫诬妄论议，一切食不避恶不净，从善还不行法语，便堕盟血唾涌泥，是名为堕饿鬼处。
行最好者得最善乐，亦得香风吹，若干种华见自散身，若干种伎乐声相随，若干种树在园中。意生即入，时意已生便中阴灭，所应堕阴受生，便即时受上天身。如是堕天上，有福行者堕应上天，已有不离法是为堕天种。
若堕人中，从本行受殃福，父母亦聚会，夙行应男从生，福亦止等。同时父母收精胞门不坚，从风热寒，亦不染亦不邪曲；亦不屡亦不涩；亦不汁思饭、不起、不慢、不杀胞门；亦不像栗、不像轮；亦不像狸亦不像麦；中央亦不像自刚铁，中央亦不像锡，中央一切门无有恶精；亦不薄亦不厚；亦不腐亦不黑，亦不赤亦不黄，乘色亦不散；亦不风血寒热杂，亦不小便合精。神已止精，神念往意生欲，却男自身代共乐羸人。羸人便恶父喜母，已喜不喜增意生，当却是男欲独与羸人共乐，已即跓胞门，意生已却男。我已羸行礼，父母即时堕精，神便到意生为是我精，即可意喜生，已喜生中迹灭，便在精血生。
识在精中复生爱中，爱识不堕精，但从本复生爱识，精是儿身，所爱在精生，是为痛痒种；已知为精，为精者为思想种所本；行念为生死种；已知精为识种；是为五种要。即时得两根：身根、心根。
精已七日不减，二七日精生，薄如酪上酥肥。三七日精凝，如久酪在器中。四七日精稍坚，如酪成。五七日精变化，如酪酥。六七日如酪酥，变化聚坚。七七日变化聚坚藏，譬如熟乌麮。八七日变化灭乌麮，譬如磨石子。九七日在磨石子上生五腄：两肩相、两膑相、一头相。十七日亦在磨石子上生四肘：两手相、两足相。十一七日亦在磨石子上生二十四肘：十在手指相，十在足指相，四在耳、目、鼻、口止处相。十二七日是肘为正。十三七日为起腹相。十四七日心脾肾肝心生。十五七日大肠生。十六七日小肠生。十七七日胃生。十八七日生处、肺处、熟处。十九七日髀膝足臂、掌节、手足趺约。二十七日阴脐、乳颈、项形。二十一七日为骨髓应分生，九骨着头，两骨着颊，三十二骨着口，七骨着咽，两骨着肩，两骨着臂，四十骨着腕，十二骨着膝，十六骨着胁十八骨着脊，二骨着喉，二骨着臗，四骨着胫，十四骨着足，百八微骨生肌中；如是三百节从微着身，譬如瓠。二十二七日骨稍坚，譬如龟甲。二十三七日精复坚，譬如厚皮胡桃。是为三百节连相着，足骨连腨肠，腨肠连臗骨，臗骨连背，脊腰骨连肩，肩连颈脰，颈脰连头颐，头颐连齿。如是是骨聚磈礧骨城，筋缠、血浇、肉涂革覆，福从是受，靡不知痛痒，随意随风作俳掣。二十四七日为七千筋缠身。二十五七日生七千脉，尚未具成。二十六七日诸脉悉彻具足成就，如莲花根孔；二十七七日三百六十节具。二十八七日肉栽生。二十九七日肉稍坚满。三十七日皮膜成腊。三十一七日皮膜稍坚。三十二七日脽䤚肌生。三十三七日耳鼻腹脾脂，节约诊现。三十四七日身中皮外生九十九万孔。三十五七日九十九万孔，稍稍成现。三十六七日爪甲生。三十七七日母腹中若干风起，或风起令目鼻口开已开入；或复风尘起，令发毛爪生，端正亦不端正；或复风起盛肌色，或白或黑、或黄或赤、好不好，是七日中脑血肪膏髓，热寒涕大小便道开。三十八七日母腹中风起，令得如宿命行好恶：若好行者便香风起，可身意令端正可人；恶行者令臭风起，使身意不安不可人，骨节不端正，或或偻或或魋，人见可是。三十八七日为九月不满四日，骨节皆具足。
儿生宿行有二分：一分从父，一分从母。或时毛发舌咽脐心肝脾眼尻血从母；或爪甲骨大小便脉精，若余骨节从父。宿行从母受生，熟在下、生在上。儿在左胁，背向前，腹向后；女在右胁，腹向前，背向后。止处臭恶露，一切骨节卷缩在革囊，在腹内血着身，在外处大便肥长。
九月余有四日，一日二日中，若宿行好，便意生我在园中，意计若在天上；若恶行者，意生我在狱止。二日意在三日中，即腹中乐。三日意在四日中，一日一夜母腹中上下风起，儿从是风倒头向下，足在上，堕母胞门中。宿行好，于母胞门中意生堕池水，池水中戏，复意生在高床上，若香华中；宿命行恶者，意生从山堕树上、堕岸上、堕坑中、堕溷中、堕蒺䔧中、堕网中、堕茅中、堕刀矛栏中，从行忧恼匆匆，亦从喜从乐名闻。好恶行，自缚身，在所到，自更得便出。
既为胞门所缠裹，产户急笮堕地中风，复为人温汤所洗，手粗身遍痛如疮，从是便忘宿行、腹中所更。已生，从血臭故，便聚为邪鬼飞尸，各鬾，蛊魅魖行，父亦如是。譬如四街有一脔肉，为鸱鸢乌鹊众鸟所争，各自欲得耶！环绕娆人如是。有宿行好耶，不能得着；宿行恶耶，能得着。
生未久，母便养乳，稍稍大，便饮食，已能饮食，八十种虫生身中：二种发根生，三种着头，一种着脑，二种着中脑，三种在额，二种着眼根，二种着耳，二种着耳根，二种着鼻根，二种着口门，二种在齿，二种在齿根，一种在舌，一种着舌根，一种着口中上㗁，一种在咽，二种在膝下，二种着臂根，二种在手，一种着肘，二种着脾，一种着心，一种着乳根，一种着脊根，二种着胁，二种着背，一种着脐根，一种着皮，二种着肉，四种着骨，五种着髓，二种着大肠，二种着小肠，一种在热处，一种在寒处，一种在大便道，三种在大肠根，二种着臗根，五种着阴根，一种着指节约，一种在胫，一种在膝头，一种在足。
如是八十种虫着身中，日夜食身，身便生寒热风病各百一，杂余病复有百一，如是并四百四病在身中。譬如木中出火还烧木，病亦从身生，如是但坏身无有异，如是从内坏病亦中，勿复问从外恼，常坏恼今世。现在身常着衰，世间人不闻者，意计身，但不至诚见故。发毛、爪齿、心肉肌骨、清血热恼、生熟、涕唾、屎尿从身流，非常亦不净，痴人计为净。都卢儿拨肌合裁，如一酸枣为裹着身，从如是酸枣肌。痴不闻者，世间人得调身，自坏堕恼，譬如鱼但见饵，不见钩不见网；复譬如小儿舐利刀蜜，但嗜甜不见刀刃；复譬如金错涂铜卖，欺人，痴人不觉，以为纯金故，买为自侵。如是世间人，或见如酸枣肌裹身，从受若干恼不觉。如是酸枣肌发去，但有肉骨血在，人足践蹋常恶不敢视，谁敢抱持者？
素行殃福已尽，或时横命尽。如陶家作器，或时在拘；或从；或从行轮；或已行；或在干流时，入灶火烧时；或已熟出时；或给用时，要会当坏。人身亦如是，或从堕腹中；或不成根去；或不具根去；或临生时去；或适生去，在学业时去；或时从十六至三十、八十、百岁；或不啻久久，要会当死。阴如是定不久，有生辄灭，举足灭、下足灭。世间人不闻者，自计小时、身壮时、身老时，身为是我身，与行道者意异。行道者从是有是，从无有是无有是。
何等为从是有是？从罪行有死中，从中识堕业薄，从薄凝，从凝稍坚六根，从六根便生，从生儿身，从儿身壮长，从壮长得老病死身，如是常随。如是世间轮不断，无所属、空、如幻，逐不止；譬如火起城中，火风吹，舍舍相燃，第一舍火非第二舍火，亦不啻。但为上舍已燃，次舍复燃，如是转延。生死亦如是，是因缘无有，是亦无有是，是灭是亦灭。
何等为无有是亦无有是？素行殃福无有死，中亦无有。已无有中，当那得往？已不得往，当那得生？已不得生，当那得老病死？生死如流水，不行生死业便止。行道者当知，是五阴本从生灭。
道地五种名为成坏章也。
慧清入心，如水破恶、从树离种花，度世乐功德聚，凉风可乐无有过，自归一心何在？在不中止观意。如称摄钩牵，闻经中止观世间明，叉手持头面从三界皆作礼彼。
或时行者居前止便得观？或时行者当得止，观居前得止。若行者止意已得，应从观得解；若行者观已足，当应从止得解。
止观相云何？若意在使一因缘止止不动，不或念余，是应止相；若在止处，偏分别偏去，如相观思惟，如有受、是应观相。譬如买金家，见金不观试，如是应止，若持金试知是金，某国某处杂铜不真，知石色好丑、长短、圆方、濡亦余病，观譬如是。譬如人刈刍，左手把刍，右手持镰便断刍。彼譬如把刍是应止，如断刍是应观。
譬如行者见髑髅熟谛视，若如开目见、闭目亦见亦尔无有异，是应止。若分别观头骨异、颔骨异、齿骨异、颈骨异、臂手胁胭膝足骨，如是观如是见骨连，从四因缘致有。何等为四？食、礼、行合、骨见，非常苦空非身，从不净生无所有，是应观。要听，止观相不分别，是为止；分别是为观止意。
行者持何等行，得止意？报：若干因行止意。听说要止意，二因缘方便行得止意：一者念恶露，二者念安般守意。恶露行云何？是间行者等意，念一切人令安隐，便行至父树，便行至观死尸，一日者至七日者，膀胀者、青色者、如盟者、半坏者、肉尽者、血洗者、骨骨连者、筋缠者，若白若解散四面，无有数手破，譬如鸽色。彼行者自在取一，敷意令知，不久意着止，令意在敷处熟谛观，若自知，如今是敷处，是间在又处自见，远在所见亦如是。是空处一处便正坐便见，如敷因缘在地所见，随亦如是。便行无有声处，无有说处，人空处一处便正坐，便见如上久处，令意见念无有异。若行者从敷因缘失不受，念意不生，便复往至父树，令意受敷因缘相，令意坐，亦引不离，念常在前；若行者意敷因缘，出入远行常在意止不远离已，昼夜在心，令半月、一月、一岁，复不啻令行不失行。令行时、止时、坐独坐时，多众中共坐时、病疲时、有力时，连随常念敷意因缘在前住，令敷因缘念，如是非常若空非身不净无所有，令如本因缘敷意行，念无有异。
若己意在敷处得自在，便持响自身观，若见死尸亦自身等，无有异便。若见男子、若见羸人、若见老、若壮、若少年；若不端正、若胆裸、若着衣、若庄严、若彼亦尔，如敷念处。若意念所在，所在一切无有异，便已应从念恶露得止意。是时意随行，念不离，行增满，譬如河入海。
行道者当为五十五因缘自观身：是身为譬如沫不能捉；是身为譬如大海，不厌不足五乐；是身为譬如大河，日愿至死海；是身为譬如大便，慧人不欲故；是身为譬如沙城，疾坏散去；是身为譬如会坏城，多怨家；是身为譬如化城，不自有亦不可取；是身为譬如骨关肉血涂；是身为譬如弊坏车，筋缠故；是身为譬如家猫，贪恚痴聚；是身为譬如荒泽中，常痴失亡；是身为譬如忘，善意常忘失；是身为譬如榆，百八爱行；是身为譬如破瓶常漏；是身为譬如画瓶，内杂最恶满；是身为譬如清溷，九门故；是身为譬如軯血，人所恶故；是身为譬如幻，痴计谛；是身为譬如疥；是身为譬如意，着苦故；是身为譬如腐谷舍，饮食坏故；是身为譬如大窟，多虫多虫止；是身为譬如骨嚾，罪如满狐猴不失；是身为譬如不熟器，疾坏故；是身为譬如一囊两口，净入不净出；是身为譬如干垢，裳衣干；是身为譬如车，常行至葬地；是身为譬如露雾，不久止；是身为譬如疮，上漏；是身为譬如盲，不知谛；是身为譬如处，四百四病；是身为譬如坑，一切不净聚；是身为譬如地孔，虺止会；是身为譬如空把，为痴人所欺；是身为譬如冢间，常可畏可怖；是身为譬如虎师子共居，瞋恚忽然；是身为譬如颠疾盛，八十八结行故；是身为譬如恒常涂，畏死；是身为譬如铜涂金，肌覆故；是身为譬如空聚，常中细六衰；是身为譬如饿鬼，常求食饮；是身为譬如畏处，常老病死；是身为譬如腐髑髅，为常衣洫；是身为譬如怨家，常成事逢恶因缘；是身为譬如迦陀树皮，皮中央无所有，痴人意是为最重；是身为譬如度，载多胎小；是身为譬如腐囊，腥臭；是身为譬如深冥，六十二疑不自守；是身为譬如喜妒，不可不得不受；是身为譬如腐垣壁，从恶念因缘；是身为譬如结垢，内有恶；是身为譬如不意，常着外衰；是身为譬如无所依，如无所依舍，爱不爱碜一切；是身为譬如不可近，近常破碎；是身为譬如无有能护，时时为病碜一切；是身为譬如无有自归，死来时不得离故。