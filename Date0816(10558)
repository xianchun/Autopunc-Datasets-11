傳燈錄，鏤行舊矣。兵興以來，其版灰飛，慕心宗者，患無其書。僧思鑒，婺人也，芒屩訪道三十年矣，亦欲人同悟涅盤妙心，而思有以資發之也。廣募凈信，復鏤其板，緇素贊嘆而助成焉。
或曰：自心之法無形，不從人得。初祖釋迦而降，無一祖師非默契而自證者。故達磨直指，不立文字，少林九年，面壁而已。雖二祖立雪斷臂，一字亦不為說，但遮其知見之非。二祖因是得正知見，豁然大省，則二祖亦不從達磨言句中入，乃自證也。且百丈卷席，雪峰輥球，魯祖面壁，石鞏駕箭，道吾舞笏，鳥窠吹布毛，俱胝舉一指，古德如此示人甚多，不在言句之間故也。言句且爾，況文字乎？心宗要當自參，祖師言句於我何與焉？
余曰：不然。心法雖曰無形，然遍一切處。翠竹，真如也；黃花，般若也。蛙蚓發機，管弦傳心，乃至墻壁瓦礫，無非說法。故靈云見桃花悟道，玄沙謂語燕深談實相。然則大地皆是悟門，孰非此道？況明心宗言句乎？況載明心宗文字乎？若二者於心宗果無與耶，薦福古何為閱云門錄而省？黃龍心何為讀多福語而悟？蓋言詞相寂，文字性空，亦此道耳。若即言句文字而見性相之空寂，是乃一超而直入也。吾故知是書之流布，發明心地者眾矣。
且鑒之募緣也，臺之寧海邑民周氏嘆曰：吾地有大梨木，閱三世矣，比歲，我家之人各嘗夢其上有樓閣行廡，而無數僧往來於其間。每疑之，乃今方悟當刊此錄耶。遂舍以版，且邀鑒即其家僦工而刻之。即刻，周氏夢六僧求已刻者觀焉，周問鑒曰：此何僧耶？
鑒曰：此六代傳衣祖師，特來證明此事也。
嗚呼！是書用為一大事，則宜有感發之祥，以發寤人心。余故并列之，庶觀者知非小緣，而其信心云。
