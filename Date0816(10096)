杭州靈隱山玄本禪師，上堂，僧問：蚌含未剖時如何？
師云：光從何來？
僧問：臨濟入門便喝，德山入門便棒，未審此意如何？
師云：天晴不肯去。
問：如何是靈山境？
師云：甚處觀不足？
師因見僧看經，問僧：看什麼經？僧無語。
師乃有頌：
看經不識經，徒勞損眼睛。
欲得不損眼，分明識取經。
堂堂色無空相，皎皎空中絕色形。
直下色空無一二，色號元來不我名。
杭州靈隱山玄順庵主。師，蕭山人也，俗姓錢。幼投福州支提山了悟禪師出家受具，後入溫州鴈蕩山卓庵，後止杭州靈隱寺。
師因離鴈蕩，有頌：
浪宕閑吟下翠微，更無一法可思惟。
有人問我出山意，蔾杖頭挑破衲衣。
因皈天竺山：
事事無能一不前，喜歸天竺過殘年。
饑餐困睡無余事，休說壺中別有天。
師至祥符中復有偈云：
生也孰來？死也孰去？生死去來，是尋常事。
多幻之方，電光相似，諸方亦然，我亦如是。
本無言說，余今強舉，請便茶毘，更莫停止。
師言訖，端坐而終，僧臘五十，俗壽七十。
福州支提山雍熙寺文翰禪師，明州人。於杭州靈隱山景德寺依了悟禪師出家，仍受心印。
師陞座云：大眾！不假山僧露此機鋒，還有佛法繼祖轉法輪底道理麼？若言無此道理，三世諸佛凈妙法輪成斷去始得，便有轉時不轉時。大眾若言有法輪常轉底道理，今日何假山僧更陞此座轉此法輪，便成二頭三首，為什麼如此？秪如十方世界，四時運轉，八節推遷，物象生成，日月輪照，乃至風飄雨潤，火熱冰寒，三界綿綿，四生浩浩，為復是世間法？為復是有為法？無為法？是轉輪法？還有甄別得麼？若未能甄別得，山僧敢為決疑。
時有僧問：堯云舜日陽和景，祖風何似國風清。
師云：可謂赴汝此問。
學云：天人群生類，皆承此恩力。
師云：且莫錯定當。
問：高臥煙霞藏密旨，修心滅智等寒灰，今朝既赴群生請，少室之機望直垂。
師云：大眾見汝問。
學云：謝師指示。
師云：且喜沒交涉。
問：昔日靈山一會，迦葉親聞。今日支提一會，誰人得聞？
師云：誰人不聞？
學云：恁麼則見聞之者，頓悟無生也。
師云：莫妄想。
問：慈云普潤三千界，利人一句望師垂。
師云：汝瞌睡作麼？僧乃畫一圓相拓呈。
師云：莫鬼怪。
學云：如此之機，師如何接？師便打。
臺州天臺山般若寺從進禪師，上堂，有僧問：佛未出世時，還有佛法也無？
師云：有。
進云：如何是佛未出世時佛法？
師云：是汝問底。
進云：既有，又用佛出世作什麼？
師云：莫為不孝之子。
問：承先德有言：清虛之理，畢竟無身。未審此意如何？
師云：大似虛空釘橛。
進云：虛空是橛又如何？
師云：良藥秪救有命人。
師乃示眾云：後進初心，無妨東問西問，忽於一言半句下得個發明處，便不辜負出家行腳；他古人亦如此，或得一言半句便休去，或筑著仆著便歇去。然雖如此，猶未是大丈夫在，直饒不於一言半句下便會得，亦未必不是大丈夫在。何以故？言前體道，未是通人；句從歸坦道，一輪寶月又騰輝。
師云：是何言歟？
上堂，僧問：如何是古佛心？
師云：秪如今。
師云：三世諸佛、六代祖師，亦未曾與仁者暫時離隔，莫不長垂恩德，左提右挈，仁者未必不依而行之，作麼生違背得他恩德？如閻浮提，日出扶桑，大地眾生，有情無情，盡承光輝，所有一切種種事業皆在光影。古人也說，如魚在水，如鳥飛空，乃至揚鬣掉尾，升高自下。還解離得濕性空體也無？若離得濕性空體，向什麼處安身立命？何不恁麼體究取？知恩者少，負恩者多，奉勸上座，且知恩好。珍重！
僧問：承和尚有言：直道便休去，亦是祖師來後。未審如今便休去，什麼處是祖師來後？
師云：道上座不先陀得麼？
進云：恁麼即親見祖師也。
師云：大眾總見汝。
進云：祖師未來時，此道有誰知？
師云：不信道。
進云：凡圣不曾異，絲發更無差。
師云：休去得也。
問：承教有言：見聞為種，八難超十地之階。如何是見聞為種？師撫掌一下。
進云：如何是八難超十地之階？
師云：汝適來作麼生會？
漳州凈眾傳先禪師，陞座，僧問：承教有言：若能轉物，即同如來。秪如目前諸法，且作麼生轉？
師云：那個是目前法？
進云：如何則諸法凝然，皆同無相也？
師云：汝自敗闕。
問：少室聞五葉之華，今日聽一乘之理。如何是一乘之理？
師云：汝作麼生聽？
進云：恁麼即無二亦無三去。
師云：誰敢信汝？
進云：大眾臨筵，焉敢造次？
師云：禮拜著。
問：此座高廣，吾不能陞，和尚今日為什麼陞得？
師云：汝不是問此座。
問：賢侯特地申三請，法座初臨事若何？
師云：誰向汝恁麼道？
進云：恁麼即幸向今朝申一問，六國從此不知音。
師云：汝不知音。
泉州靈臺山令岑禪師，初陞座，維那白槌云：法筵龍象眾，當觀第一義。
師云：第一義見成，本無異說。大眾且作麼生觀？作有相觀？作無相觀？若作有相觀，即是邪見；若作無相觀，即是斷見。不有不無，且作麼生觀？直饒恁麼會得去，亦是周遮。然雖如此，今日豈無方便？乃陞古人恁麼道？
進云：秪如道：吾有正法眼，付囑大迦葉。又作麼生？
師云：不方，時人盡唱太平謌，未審師今意旨如何？
師云：山僧罪過。
問：如何是祖師西來意？
師云：吃。
問：如何是佛？
師云：須彌山。
問：祖祖相傳傳祖印，師今得法嗣何人？
師云：有水皆含月，無山不帶云。
上堂云：生死涅盤猶如作夢，且道三世諸佛、釋迦老子有什麼長處？然雖如此，莫錯會好。拍手一下，便下座。
僧問：四見見時無見見，山河大地又如何？
師云：莫忘牧親臨，學人上來，請師一接。
師云：從什麼處來？
進云：大眾證明，學人禮拜。
師云：傍觀者丑。
問：德云不下妙峰頂，善才何處得參尋？
師云：汝還見麼？
進云：恁麼則親見文殊。
師云：有什麼交涉？
漳州報恩院傳進禪師，上堂，僧問：不落師機，請垂方便。
師云：休去得麼？
進云：恁麼即道因言下了，佛不在他求也。
師云：棒打石師子頭。
問：縣宰堅間斷，塵中妙旨，物物真心，終日繁興，都無所得。眾中有達者，大家證明，令法久住。後學初心，有疑請問。
時有僧問：*群主虔請，海眾駢闐，達磨西來，乞師垂示。
師云：愜意麼？
進云：爭柰學人疑在。
師云：疑個什麼？
問：東去竺乾機未曉，西來一句請師提。
師云：即今在什麼處？
問：如何是隆福境？
師云：萬象遮不得。
進云：如何是境中人？
師云：識取好。