二、顯妙勸持二：初、分科略敘顯法妙利，勸進弘持，令深證妙法也。
二、依科釋文七：初、顯法妙利二：初、釋尊獲因二：初、略敘科名提婆達多，亦曰調達，此云天授，為斛飯王子，禱天而生也。昔為仙人授佛妙法，如來因之，遂致成佛。今欲明其所授，而顯法妙利，故以名品。
二、正釋文義七：一、敘昔求法爾時，佛告諸菩薩至心不退轉。
欲以正道，優於天下。
為欲滿足六波羅蜜至不惜軀命。
欲以正行，率彼貪迷。
時世人民壽命無量，為於法故，捐舍國位，委政太子。
由道之優裕故，君遂無為。
擊鼓宣令，四方求法至吾當終身供給走使。
兼忘天下，惟道是從。
時有仙人來白王言至若不違我，當為宣說。
王聞仙言，歡喜踴躍至精勤給侍，令無所乏。
此終身供給也。以身為床座，示忘身為法無疲厭也。
爾時，世尊欲重宣此義，而說偈言：我念過去劫至身心無懈惓。
屈己如此，使天下知有至貴者，不在國爵也。阿私，此云無比，其形與法皆無比也。樹生曰果，藤生曰蓏。
普為諸眾生至今故為汝說。
皆頌往昔求法也。
佛告諸比丘至皆因提婆達多善知識故。
告諸四眾至世界名天道。
號天王者，釋迦資之以成道，是為天中天之法王也。
時天王佛住世二十中劫至得無生忍，至不退轉。
記其當來住世，利被三乘。
時天王佛般涅盤後至至不退轉。
滅後正法亦被三乘。
佛告諸比丘至若在佛前，蓮華化生。
此品明釋迦因行求法，以致成佛，故聞者凈信不疑，斯可遠惡道，生佛家也。
二、龍女獲果二：初、略敘科名前明釋尊資成佛因，此明龍女資成佛果，皆顯一乘妙利也。
二、正解文義十七：一、智積發起於時，下方多寶世尊所從菩薩至當還本土。
作證事畢，於是告還，發起後緣。
釋迦牟尼佛告智積曰至可還本土。
爾時，文殊師利至卻坐一面。
序眾之初，文殊預會。今又從海涌出者，智體周遍，十方對現，如響應聲，無去來相，但隨機顯法耳。今顯龍宮所化之事，故示從海出也。
智積菩薩問文殊師利至自當證知。
所言未竟至今皆修行大乘空義。
此文殊於龍宮所化之眾也。龍宮非人所居，則所化眾生皆龍類，而一聞妙法，遂成菩薩，足知一切眾生莫不具佛知見，只欠開悟耳。言本聲聞人等者，明所化之機亦具三乘，而由權入實也。
文殊師利謂智積曰：於海教化，其事如是。
爾時，智積菩薩以偈贊曰：大智德勇健，化度無量眾，今此諸大會，及我皆已見。
謂已見智德健化之事。此領自當證知之語。
演暢實相義，開闡一乘法，廣導諸眾生，令速成菩提。
上贊所化，此贊能化。
文殊師利言：我於海中，唯常宣說妙法華經。
此答前偈也。前含問意，而譯文不顯，正法華則顯矣。彼前偈云：至仁慧無量，化海眾寶數，惟為露圣旨，分別說其意。普首答曰：在海中唯演正法華。
智積問文殊師利言至修行此經，速得佛不。
文殊師利言至志意和雅，能至菩提。
即修行此經，速得佛之證也。龍宮無數菩薩，皆是文殊化度。而獨舉八歲龍女成佛者，明佛性不間男女，不在老成，不擇異類，但根智之利，所造之深，剎那回光，則菩提可至，亦乃破三乘遠系，而進其濡滯也。
智積菩薩言至不信此女於須臾頃便成正覺。
此執別教之跡，疑圓頓之理。
言論未訖時至以偈贊曰。
深達罪福相至無不宗奉者。
因智積滯相故，贊文殊深達也。唯其滯相，則以畜類、佛身罪福有異，故不信此女須臾成佛，唯其深達，則大智遍照。十方廓然，生佛等同，罪福不二，則微妙凈體，觸處端嚴，不擇龍女矣。
又聞成菩提，唯佛當證知。
言文殊許之成道，其事超絕，非小智所測。
我闡大乘教，度脫苦眾生。
因其許可，誓度群生。
時舍利弗語龍女言至速得成佛。
鶖子依小乘教跡辨難，示為小智釋疑故也。言佛道懸曠，女身多障，皆小乘教跡也。梵王凈行，帝釋少欲，魔王堅固，輪王大仁，佛具萬德，而女人多染多欲，懦弱妒害，具足煩惱，皆反於上，故致五障。
爾時，龍女有一寶珠至演說妙法。
珠，表妙圓真心；持以上佛，表舍法愛也。法愛不存，則妙心無垢，成佛之要，無速於此，故即往南方無垢世界成等正覺也。經云：法性如大海，不說有是非，凡夫賢圣人，平等無高下，唯在心垢滅，取證如反掌。所以龍女才舍法愛，遂速成佛也。
爾時，娑婆世界至心大歡喜，悉遙敬禮。
無量眾生聞法解悟至無垢世界六反震動。
彼眾蒙益，彼土瑞應也。道記者，印證其得道也。
娑婆世界三千眾生至而得受記。
此眾蒙益，亦得道記也。
智積菩薩及舍利弗、一切眾會，默然信受。
智積、鶖子聞龍女事，初皆驚疑，而終皆默信。蓋妙法功利，顯然神速，孰當不信哉？
二、圣眾愿持二：初、分科略敘因前宣付，又因上顯勸故，眾愿持說，以廣道化，故名。於文初，藥王等愿此方持，次聲聞眾愿他方持，後大菩薩愿十方持者，此方堪忍難化，非藥王洪愿不能；他方為善國土，故聲聞能之；十方廣漠，故須八十萬億大菩薩也。
二、依科解文三：初、誓此方持爾時，藥王菩薩至當奉持讀誦，說此經典。
此由末，顯難勸持，故藥王等發大愿力，不憚其難，而愿佛無慮。
後惡世眾生善根轉少至種種供養，不惜自命。
此領入劫燒，接須彌，喻難之意。而發誓也，雖末世惡暴有如劫燒，上慢心高有如須彌，難可教化，而誓無所避，故云當起大忍，不惜身命。
二、誓他方持二：一、聲聞僧眾爾時，眾中五百阿羅漢至心不實故。
此領立有頂，舉大地，喻難之意，而聲聞自量其力，誓化他方善國土也。
爾時，佛姨母摩訶波闍波提至俱為法師。
摩訶波提，此云大愛道。欲誓持經，未奉親記，故翹竚瞻仰。憍曇彌，此云尼眾主。女人出家，自愛道始，故號尼主。
汝如是漸漸具菩薩道，當得作佛至三菩提。
果號喜見者，因為法師以法喜悅人故。
爾時，羅睺羅母耶輸陀羅至佛壽無量阿僧只劫。
耶輸示跡，蓋表大悲法喜，稱適大智，智悲雙運，然後萬德具足，千相光嚴，故其果號具足千萬光相。
爾時，摩訶波闍波提至而說偈言：世尊導師，安隱天人，我等聞記，心安具足。
謝記也。下誓持。
諸比丘尼說是偈已至廣宣此經。
亦量力故，怯於娑婆。
三、十方誓持三：一、顧盻付托爾時，世尊視八十萬億那由他諸菩薩摩訶薩。
此方他方，不該不遍，故青蓮回盻，意被十方也。八十萬億，即十方來集之眾。
是諸菩薩皆是阿鞞跋致至在於他方遙見守護。
彼一娑婆尚怯弊惡，則十方誠難，故歸功佛力，復求加護。
三、同聲說偈四：初、勇敢發愿即時，諸菩薩俱同發聲而說偈言：唯愿不為慮，於佛滅度後，恐怖惡世中，我等當廣說。
此亦挾前顯難勸持之意說偈，故其辭皆敘末世諸難。
二、廣陳忍力四：一、誓忍無智有諸無智人，惡口罵詈等，及加刀杖者，我等皆當忍。
無智昏惑故，邪正相寇。
惡世中比丘，邪智心諂曲，未得謂為得，我慢心充滿。
此大林之荊棘，大田之根莠也。
或有阿練若至如六通羅漢。
此寄法借勢，矯言偽行，以竊名茍利，濫膺恭敬者也。阿練若，此云寂靜處。
是人懷惡心至分別於是經。
以愚嫉賢，以偽謗真，正末世之情耳。
常在大眾中至皆當忍受之。
此皆溢惡之言，所謂好出我等過也。謗謂自作此經，故刺言汝皆是佛，皆輕慢之言。
濁劫惡世中至護持佛所囑。
惡鬼入身，如楞嚴說：惡魔能飛精附人，訐露人事。罵者，操法禁之，近於羈。詈者，肆言網之，異於罰。
世尊自當知至皆當忍是事。
隨宜說法，意趣難解，故濁流昧之，惡口而謗，顰蹙而嫌，乃至擯逐而不容。以念前勸持之敕故，皆當忍之。
諸聚落城邑至愿佛安隱住。
世尊使者，言假佛威力故，能無畏而善說，愿佛安隱，不以為慮也。
我於世尊前，諸來十方佛，發如是誓言，佛自知我心。
諸來十方，即多寶及分身也。