我聞如是：
一時，佛游舍衛國，在勝林給孤獨園。
爾時，阿伽羅訶那梵志中後彷徉，往詣佛所，共相問訊，卻坐一面，白曰：瞿曇！欲有所問，聽乃敢陳。
世尊告曰：恣汝所問。
便問曰：瞿曇！梵志經典何所依住？
世尊答曰：梵志經典依於人住。
復問曰：瞿曇！人何所依住？
世尊答曰：人依稻麥住。
復問曰：瞿曇！稻麥何所依住？
世尊答曰：稻麥依地住。
復問曰：瞿曇！地何所依住？
世尊答曰：地依水住。
復問曰：瞿曇！水何所依住？
世尊答曰：水依風住。
復問曰：瞿曇！風何所依住？
世尊答曰：風依空住。
復問曰：瞿曇！空何所依住？
世尊答曰：空無所依，但因日月，故有虛空。
復問曰：瞿曇！日月何所依住？
世尊答曰：日月依於四王天住。
復問曰：瞿曇！四王天何所依住？
世尊答曰：四王天依三十三天住。
復問曰：瞿曇！三十三天何所依住？
世尊答曰：三十三天依摩天住。
復問曰：瞿曇！
摩天何所依住？
世尊答曰：摩天依兜瑟哆天住。
復問曰：瞿曇！兜瑟哆天何所依住？
世尊答曰：兜瑟哆天依化樂天住。
復問曰：瞿曇！化樂天何所依住？
世尊答曰：化樂天依他化樂天住。
復問曰：瞿曇！他化樂天何所依住？
世尊答曰：他化樂天依梵世住。
復問曰：瞿曇！梵世何所依住？
世尊答曰：梵世依於大梵住。
復問曰：瞿曇！大梵何所依住？
世尊答曰：大梵依於忍辱溫良住。
復問曰：瞿曇！忍辱溫良何所依住？
世尊答曰：忍辱溫良依涅盤住。
復問曰：瞿曇！涅盤何所依住？
世尊告曰：梵志意欲依無窮事，汝今從我受問無邊，然涅盤者無所依住，但涅盤滅訖，涅盤為最。梵志！以此義故，從我行梵行。
梵志白曰：世尊！我已知。善逝！我已解。世尊！我今自歸於佛、法及比丘眾，唯愿世尊受我為優婆塞！從今日始，終身自歸，乃至命盡。
佛說如是，阿伽羅訶那梵志聞佛所說，歡喜奉行！
