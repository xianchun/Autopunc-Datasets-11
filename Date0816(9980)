摩耶夫人将诸天众庄严，受诸快乐。尔时佛作六种不祥之梦：一者梦见须弥山崩，四大海水枯竭；二者梦见狮子来咬我身，两乳自然流出；三者梦见猛火来烧我身；四者梦见宝幢摧折，幡华崩倒；五者梦见磨竭大鱼吞啖众生，又见夜叉、罗刹吸人精气；六者梦见众生如蜂失王，周章漫走。作此梦已，忧愁不乐。
尔时佛母说梦未了，即见告人优波离从空而来。
尔时佛母口问：圣人从何方而来太剧？形容憔悴，面色无光，状似怯人，复无威德？
尔时优波离哽咽告言：佛母！佛母！我从南阎浮提来。如来大师昨夜子时舍大法身，入般涅槃去也。故使我来告诸眷属。愿母早来，礼敬三宝。
尔时佛母闻是语已，心生哀切：痛哉！苦哉！浑捶自扑，状如五须弥山崩。遍体血现，如波罗奢华。闷绝躄地。有一天女，名曰芬葩，以将冷水洒面，良久乃苏。
尔时摩耶夫人与诸天众，恭敬围绕，从忉利天上顿身而下。叆叇云飞，直至裟罗林间。正见如来在金棺银椁，殡殓已迄。香木万束，拟欲焚身。白毡千端，以将缠绕。十大弟子，悲号震天；四果圣人，摧身叩地。乃至声闻、缘觉之类，金刚、狮子之流，咸以五体崩伤，六情酸楚，身毛皆竖。唯见钵盂锡杖，挂于林间；僧伽离衣，叠在棺侧。尔时摩耶夫人手持此物，而作是言：此是我子生存之日恒持此物，化导众生。今既入般涅槃，此物今无主也。
尔时佛母将头叩棺，便即散发捶胸，绕棺三匝，却住一面，扪泪而言，唤言：悉达！悉达！汝是我子，我是汝母。昔在王宫，始生七日，我便命终。姨母波阇乳养。始年七岁，逾城出家。三十成道，覆护众生。今既入般涅槃，云何不留半偈之法？悉达！悉达！
尔时如来闻母唤声，以神通力，金棺银椁豁然自开，妙兜罗锦飒然而下。踊在空中，高七多罗树间，现紫磨黄金色身，却坐千叶莲华般若之台，手把优钵罗华，为母说法：世间苦空：一切恩爱，会有离别；一切江河，会有枯竭；一切丛林，会有摧折；母子之情，会有离别。
说是语已，便已没矣。
尔时佛母闻是妙法，心开意解，不转女身，证得阿罗汉果。尔时摩耶夫人将诸天众，前后围绕，还归本天。未至天所，住立虚空，心生慈悲，呜呼大哭。天地震动，泪下如雨。云中百鸟，皆作哭声：痛哉！苦哉！何期如来入般涅槃，永不相见！去也，大师！
录文完。