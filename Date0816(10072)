師於建炎三年十一月初二日受請，上堂，僧問：大白峰頭，祥云冉冉；玲瓏巖畔，瑞氣綿綿。如何是最初一句？
師云：瑞氣綿綿。
進云：此猶是學人道底。
師云：儞舌頭是我舌頭。
進云：一言該萬象，一句逗群機。
師云：是那一句？
進云：的的無兼帶，明明不覆藏。
師云：須是腳跟點地始得。僧禮拜。
師乃云：佛法也無如許多般，只要諸人一切時中放教身心空索索地，條絲不卦，廓落無依，本地靈明，毫發不昧。若恁麼履踐，得到自然一切時合，一切時應，了無纖塵許作儞障礙處，便能轉千圣向自己背後，方喚作衲僧。若也倚它門戶，取它處分，受它茶糊，豈不是瞎驢趁大隊？既然如是，畢竟如何？自是不歸歸便得，五湖煙浪有誰爭？
冬至上堂，僧問：化紐轉樞，又是一陽生也。乾坤那畔還有此個消息也無？
師云：日月不到處，古今無盡時。
進云：寒喦回暖信，華笑不萌枝。
師云：猶是門外漢。
進云：作麼生是門底人？
師云：不得名邈。僧禮拜。
師乃云：陰極而陽生，力窮而位轉，蒼龍退骨而驤，玄豹披霧而變。要將三世佛髑髏穿作數珠子一穿，莫道明頭暗頭，真個日面月面。直饒儞斗滿秤平，也輸我賣貴買賤。諸禪德！還會麼？盤明珠，不撥自轉。
舉：雪峰問僧：甚處去？僧云：普請去。雪峰云：去。云門云：雪峰因語識人。
師云：莫動著！動著三十棒。為什麼如此？皓玉無瑕，雕文喪德。
上堂云：好諸禪德！云容初破，雪意已回，清光心醉而醒，皓色眼迷而轉。直得全超不借，獨脫無依，許通宗，幾人得妙？諸禪德！個是密密綿綿轉功底時節，還體悉得麼？良久，云：初平不語癡羊臥，消息分明付與誰？參。
上堂云：妙存湛湛不為無，真照靈靈不為有，更向其間退步看，白云斷處青山瘦。參。
上堂，舉：法眼一日坐次，忽指面前簾子，時有二僧同去卷，法眼云：一得一失。
師云：恁麼去底錯，恁麼去底親，錯時錯到底，親時親見真。相識滿天下，知心能幾人？
上堂云：廓凈無際，而智與之俱；普應無方，而神與之會。智虛也，惺惺自照；神用也，綿綿不勒。便能一切時一切處放大光明，作大佛事。所以道：山河無隔越，光明處處透。又不見道：若人欲入佛境界，當凈其意如虛空。遠離諸相及諸取，令心所向皆無礙。作麼生行履得恁麼相應去？水月澹相對，松風清未休。
上堂，舉：洞山問隱山和尚：見甚道理便住此山？隱山云：我見兩個泥牛拖鬪海，直至而今沒消息。
師云：好諸禪德！秋疏山瘦，月落潭空；云水意消，功勳路絕。且道正恁麼時，如何體悉？玉輪機轉笑呵呵，直下相逢不相識。
上堂，僧問：百草頭上罷卻平生時如何？
師云：脫體無依活卓卓。
僧云：恁麼則遍界不曾藏去也。
師云：識取俱胝一指頭。
僧云：一夜落華雨，滿城流水香。
師云：切忌撞頭磕額。
師乃云：三千世界收一印中，而字義炳然；八萬法門在微塵，而科目具足。諸禪德！俱胝和尚一指頭禪三十年受用，豈不是十方通暢，八面玲瓏，見成平等，游踐自在底漢？還會麼？看它熱熟和光去，做盡風流弄影行。參。
上堂云：諸禪德！吞盡三世佛底人為甚麼開口不得？照破四天下底人為甚麼合眼不得？許多病痛與儞一時拈卻了也。且作麼生得十成通暢去？還會麼？擘開華岳連天色，放出黃河到海聲。
上堂，舉：道吾、漸源同往一家吊慰，源拍棺云：生耶？死耶？吾云：生也不道，死也不道。源云：為什麼不道？吾云：不道，不道。源至中路，謂道吾云：和尚快與某甲道，若不道，打和尚去。吾云：打即任打，道即不道。源便打。
師云：道吾恁麼道，已是掩耳偷鈴，更被爛打一頓，大似失錢遭罪。諸人還委悉麼？覺上座有頌：生也死也，不道不道。只知憨狗怒逐塊，誰見死蛇驚出草？著眼家林許看，不萌枝上春陽早。
上堂云：好諸禪德！來來去去山中人，識得青山便是身。青山是身身是我，更於何處著根塵？為諸人拈卻面前案山子了也，只如主山頂上句子又作麼生道？儞若道得，方知適來恁麼道猶是客山朝揖邊事。諸禪德！主若不知有客，則無應世之方；客若不知有主，則無出塵之見。且道理事圓，主賓合時作麼生？良久，云：還會麼？夜半木人敲月戶，天明鳳子笑銜華。
上堂云：溶溶曳曳山上云，潺潺湲湲山下水。試問其間云水人，更於何處求諸己？諸禪德！心無所住，則法離見聞；智無所緣，則道超情謂。靈云只麼悟桃華，三十年癡今日慧。諸人分上又作麼生？眼無筋一世貧。參。
真歇和尚入山，上堂，僧問：相見又無事，不來還憶君，作麼生是相見底事？
師云：白發笑垂頂，青眸寒照人。
進云：恁麼則眉毛相結，鼻頭相拄去也。
師云：更須知有同身共命底時節。
僧云：作麼是同身共命時節？
師云：刀斧斫不開。
師云：好諸禪德！玉林浸月，丹山鶵頡頑翔鳴；雪葦浮秋，白沙鴈相隨綴字。暗中度線，妙處投鍼，發明心地也，共是一燈；洞照靈臺也，更無異影。青山父從來卓卓，白云兒到處飄飄。雖然千里同風，那似一絲不隔？路岐幾絕，要須轉位流通；言語斯窮，更與借光施設。諸禪德！恁麼時節，恁麼處所，恁麼傳持，恁麼建立，也須是恁麼人始得。敢問諸人：作麼生是恁麼人施設底事？還委悉麼？鶺鴒原上和同語，棠棣枝頭爛熳春。
上堂，舉：龐居士問馬大師：不與萬法為侶是什麼人？馬師云：待汝一口吸盡西江水即向汝道。
師云：吸盡西江向汝道，馬師不肯落荒草。三千剎海一成秋，明月珊瑚冷相照。
上堂云：許含明，半夜月通犀角；其間轉動，忽地雷華象牙。妙在傍參，莫觸尊貴。少林九年面壁，家丑不欲外揚；二祖三拜立時，口訥誰知內敏？天童今日也大無端。
上堂云：孤筇長作水云游，底事而今放下休。一點破幽明歷歷，十分合體冷湫湫。暗中須透金針穴，轉處還藏玉線頭。劫外家風茲日辨，渠儂真與我儂儔。
上堂云：隔見角，定知是牛；隔山見煙，定知是火。且道諸人定知有底作麼生？還體悉得麼？報曉音聲棲鳥語，漏春消息早梅香。
上堂，舉：深、明二上座，見漁人網，一鯉魚透出，深云：明兄俊哉！一似個衲僧相似。明云：雖然如此，爭似當時不撞入網羅好？深云：儞欠悟在。
師云：萬象之中，脫體自有生緣；一色之後，轉身須分活路。既如此也，真是一員衲僧。且道衲僧行履處作麼生？妙握當涂無字印，馬蹄終不染塵泥。
上堂，僧問：如何是祖佛不敢近底人？
師云：華岳連天碧。
進云：如何是鬼神不能測底人？
師云：黃河輥底流。
進云：如是則西風能墮葉，明月解隨流。
師云：作麼生是衲僧殺活杖子？
進云：和尚何得掩耳偷鈴？
師云：斫額望扶桑。
師乃云：好諸禪德！暮云迷屋，須知靈鳥倦投林；曉影轉山，忽見死蛇驚出草。玉女機前梭路，絕後還來；木人舌上歌聲，無中唱出。空劫壺中穩步，威音世外搖頭，須是知音，大家證據，只如應變徇緣又合如何行履？機絲不掛梭頭事，文彩縱橫意自殊。
上堂云：劫前機，肘後印，用而無痕，空而不盡。是誰造作大千？出自虛明方寸。儞儂欲去泥瘢，匠石不慳斤文何？有恁麼病痛底禪和子，更須是透一遍去。參。