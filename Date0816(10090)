竊聞妙高山頂從來不許商量，第二峰頭諸祖略容會話。綜大藏七千余卷，所談何止萬法，而言般若者，即有七百余卷之多，良以真源素范，諸佛從生。所謂惟此一事實，余二即非真。十方薄伽梵，一路涅盤門。大事因緣，出現在此。此一路事，離四句，絕百非，非禪莫由入手，非禪莫由實證。此之謂禪，非色無色界禪定之禪，非二乘沈空之禪，非大乘止觀之禪，乃所謂大乘根本最上大法也。圣教浩瀚如淵海，如來禪遍於契經，證入之法亦夥，要在各適其機，仍非禪宗之所謂禪。故古德有言，如來禪容你會，祖師禪尚未夢見在。
所謂祖師禪者何？雖曰教外別傳，特為黃面老子之所流布，拈花公案，語在般若大梵王問決經。自是祖師應世，西天四七，東土二三，蟬帶聯輝，龍象輩出，乃有宗門之稱。宗者何？總持之謂也。到此語言道斷，心行處滅，為一總持。涅盤不二，不知其名，強名曰宗。
有唐以來，多上根利器，夙因早植，故一言半句即所作成辦。但中下根人能發起信念，即培無量善根，功德亦復相等。個中要妙，擎拳合掌，不待言詮。古德所謂但貴子眼正，不貴子行履是也。自後醇風日往，根性日下，多生積垢，應假修持以滌濯，不可儱侗真如，顢頇佛性，庶免業識茫茫，無本可據。
曹溪以後，宗門大德教示學人，漸重行履，非行無以踐言，非行無以驗其眼之正與否。北宋後，乃拈上大人公案一言半句以為話頭，令人苦參，話頭之風，自是以興，此時關鍵，乃在參禪。參究之要，重在疑情成團，又非狐疑之疑，乃大信後自有之境界。話頭雖多，本無優劣，應機對癥，不無簡擇。故於明萬歷後，天下叢林均揀念佛是誰為唯一話頭，陶鑄龍象，不可縷計。然宗門正脈祗有參禪一法，別無二路。有之，則非宗下所謂祖師禪也。其有觀照、止觀、看話頭諸法，乃教觀中事，與宗門大法無涉。如南岳之言觀是何人？心是何物一語，道盡無余。
參禪大法，後世或且尚有嫌其遲者，又或嫌其苦者，是皆目睫之言，不知個中甘苦。離心意識，空身心世，獨蹈大方，坐斷兩頭，始得個入門，向上一路，更須自看。不然，盡是鬼家活計，此中焉能夾用秋毫教觀乎？
或以為話頭云者，看話之前頭，又或在話頭話尾處看，烏焉成馬，皆非宗門正途。況照看中間，乃觀照用功，即成無念，亦可謂禪要，亦如來圣教了生脫死之大法，但非參禪，亦非禪宗。蓋觀照之功，重在無念；參禪之功，念不能歇，即重在疑情是也。金雞含粟，馬祖應興，為便天下學人行持，垂萬古鴻謨，創建叢林，百丈因立清規，是以震旦叢林之制原出宗下。其規矩皆宗門祖法，與西竺戒制，觕有出入，因地制宜，因時制宜，宗門別出者，良有以也。叢林何事？事在坐香，即參禪也。夫禪雖不在坐，亦不在不坐，老古錐鉗錘下死去活來，始知象王行處，一踏到底。故天下叢林一枝香，上關諸佛法身，下關眾生慧命，智者自明，不待辭費。顧以叔季祖燈秋晚，叢林規矩不立，宗門大法日廢，珷玞亂玉，難已於言。
其有諸方尊宿因緣各別，或於人影不到處把茆蓋頭，或復十字街頭即俗修真，遯世者日夥，為人者漸尠。又或偶出領眾，為時甚替，叢林機宜方諳，人事不久又更，說法既無記錄，即記亦多斷爛朝報，他人代筆，有時失真，或為拈古頌古之法語，或為泛泛因襲之陳言，由於傳誤者之魯魚亥豕，似又美中不足。其有道高德劭主持叢林道場，一住數十年，領導萬眾，廣接方來者，碩果晨星，幾不多覯。
吾師高旻堂上來果老和尚，幼而徇齊，長具超方之眼，眉毛拖地，苦撐大愿之舟，參禪行腳十余年，輔導金山數年，主持高旻三十余年。居恒破衲粗糲，克己厚人，火種刀耕，含辛茹苦，篳路襤縷以啟山林，復以事必躬親，不容翲忽，由是所至皆理。其於坐香規約，因時因地，觕為損益，至今國內各大叢林均以為法。一生為道忘身，老而彌篤，其色郁郁，其德嶷嶷，弸中彪外，軋軋然天機自動，精義流行。顧以素厭聲華，不事造述，惟因鼓鐘於宮，聲聞於外，德厚流光，終不可掩。十方緇素請益日眾，無已，乃於無言說中拈示一二，唐哉皇哉！奐乎有文。既能由淺入深，引人趣向，復能抽絲剝筍，愈引愈深。宗門之大經大法，功行之決擇方便，當陽拋出，無欠無余。書凡八種，家談尚缺。
夫以佛法多門，歸元無二，心外求法，落二落三，不啻各宗不可互謗，等觀心地，恰好相得益彰。駁正目論，庶幾無諍。更陳百條，詳說參禪之方法，功行之層次，見地之考驗，及功夫深淺諸要義，著。
宗門造述，汗牛充棟，深者或過深，淺者或甚簡。究竟禪之為禪，其義何居？參禪之道云何？用功之法如何？如何方能得力？如何為正途？如何為歧路？林林總總，不可囫圇吞棗。稍一儱侗，天地懸殊，萬里無云，青天吃棒。繼解謗扶宗百條，更加發揮詳盡，宗門樞要，盡在於斯，著。
未悟之人，不離因果；大悟後人，不昧因果。一心根本，攝十法界，十界因果，不出一心。儻涉擬議，販賣三寶，不誠無物，何為道人？一念機心，無邊業種，矧以理雖頓悟，事則漸修，圣凡關頭，切須著眼。故以十界因果攝全藏菁華，內行上乘之頓法，以悟唯心；外秉圣教之規箴，用浸身習。言之似淺，義實淵深，惟高明者能道中庸，拯物導迷，淺云乎哉，著。
平常心是道，馬祖一喊，三日耳聾。佛法雖在世間，但當躬行實踐，諸惡莫作，眾善奉行，敦倫盡分，閑邪存誠。世出世圣人，一道平實，無非布帛菽粟之言，但實天經地義之理。鳥窠云：三歲小兒皆盡知，八十老翁做不到。尋常行履處乃見真面目。大悟過來，見山還是山，見水還是水，世間極成真實，瑜伽載於明文。蓮池琴偈云：道人鼓琴不會按，平淡平淡復平淡。又論辯融有言，此老可敬處，正在此耳，平實無奇，人人可學，擬著。
龍天推出，毒鼓頻撾，大用現前，機鋒流布。四十余年來，法幢高豎，印證天下龍象，響如振玉，窮極幼眇。以是般若堂前齊超圣域，無縫墖下棒喝如雷，門人記。
圓人說法，無法不圓，信手拈來，都同拈花一諦。臨濟在黃檗會下，問如何是西來大意，三問三痛棒，後到大庾聞黃檗老婆心切語，即默有所契；克勤佛果聞五祖法眼舉小艷詩而當下實悟。從上老凍膿類此者夥，文字雖非實相，載道亦可利生。事非勾章棘句，無不啟迪玄關。矧以河沙妙用，收攝一卷。寒山拾得，且唱且歌，一種平懷，三根普被，著。
如來大事因緣，禪凈兩門，當機大教。彌陀凈土，果上莊嚴，功德巍巍，猗歟盛矣！惟諸佛垂迹雖殊，要不外乎弘誓，是故釋迦闡教，愿在娑婆，隨類現身，大悲何盡？良以明心之後，尤重發心，哀彼群迷，多生父母，陪伴三界，發菩提心，著。
千七百則公案，善觀者，觀其行履；不善學者，迹
其機鋒。要在以古人之行履用功，為後來之熏習借監。功行無取巧，取巧即偷心。老人一生行履，入死出生，千錘百練，故能腳跟點地，到處為人。四十余年來，國內外四眾或前往，或具函依止者無萬數。德響寰區，傳佛心印，法歟人歟，至心皈命，高旻兩序大眾及門人懇請三年，記。
脫稿之期，觕有先後，總其大較，要言不繁，汪汪乎宗門大義備矣，使讀之者亹亹然而不厭，不疑老和尚舌頭實曜昏衢之高炬，濟苦海之迅航也。先後由揚州高旻寺石印，隨即散盡，後來多望。乃者老人黃發番番，養疴滬上，鳳陽路侯在里佛教崇德會諸君，再四懇請領導坐香，開建靜七茅蓬，人天福田，選佛道場，老人夜夜說法，開導不倦，學人云集，饒益日多，藉使上海佛門四眾從此有緣受持宗門大法，關系諸佛法身慧命，培福消業，莫此為甚，功德勝善，福不唐捐。諸大心者鳩資再版，匯印全集，書中文句，老人諈諉潤色，私以為宗門法語，類皆不事雕琢，不妨存舊，渾金璞玉，愈見其真矣。不佞呰窳，一自高旻禮座，違教五秋，帶水拖泥，依然故我，鳩拙不遑，何能妄效豐干饒舌？惟以近自重慶來滬，欣逢盛舉，勉綴蕪詞，聊志緣起云爾。
