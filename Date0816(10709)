時維摩詰室有一天女，見諸大人，聞所說法，便現其身，
此是品之大段第四、明天女室內現身，與舍利弗論議，顯觀眾生，徹三諦，住不思議義。就此一段，文即有七：第一、正明天女現身散華，與身子往復論不思議解脫，惑盡不同；第二、從身子問天止此室，為已久如去，明欲顯思議不思議解脫體異；第三、從身子問天於三乘為何志求，明思議、不思議解脫力用不同；第四、從身子問天汝何不轉女身去，明不思議法門轉變無礙自在；第五、從身子問天汝於此沒，當生何處，明不思議解脫出沒自在，真應本跡莫測；第六、從身子問天久如當得菩提，明法身得道異生身成道；第七、即是凈名述成天女所說也。
今就第一、明天女現身散華。文即有四：一、天女聞法現身；二、散華供養；三、至菩薩皆墮；四、至大弟子則著。一、明室有天女現身者，關河解云：此是凈名宅神，守護方丈，聞法歡喜，現身供養也。今解此是大慈法身，影響凈名，共弘大道，本地與凈名同契無生，住不思議解脫，則棲常寂光土。而於室內現身者，即表隱名如來藏，顯名為法身，此大慈應化法身現為女像，助弘大道，欲因散華呵彈身子住思議之失，為顯不思議解脫之得也。
又解云：上明凈名神力空其室內，表十方佛土亦復皆空，凈名以果智棲此空理，即是居常寂光土。實智法身臥真性床，現同物故有疾，即是大悲現應身疾。而室有天女者，天是天然，此表凈名、文殊達無生忍；四、明愿隨意現。上來雖復舍利弗研問，不能令此義得顯，今凈名述成天女答，六義方顯也。
一、明已曾供養九十二億佛者，即是順佛教，能觀十二因緣三諦，故得棲此畢竟空室，乃以慈悲熏現女像，散如法華，平等供養，表通惑已盡，別惑侵除，得文字性，離不思議解脫，即是述成天女答身子初問，明若離別惑，華不著身，亦述成答身子第二問，明思議、不思議二種解脫相不同也。
二、明游戲神通，誓愿具足者，即是述入瞻馥林，不嗅余者香，亦述成答第四轉女身問，如本愿故，現女身也。
三、明得無生忍，即是述成第六身子問久如得菩提，天女答菩薩亦如是，無所得故而得，即是法身成道義也。
四、以本愿故，隨意能現教化眾生，即是述成第五身子問沒生，天女答如佛化生，法身出沒，本愿應化眾生，則有出沒，真應本跡義顯也。
問曰：身子何故前問沒生，次問得道久如？凈名述成，何故前述成法身成道，次成沒生也？
答曰：身子述心而問，絕事至理，凈名以理述成，得無生法忍，即得法身，方有應用也。身子上來雖有六問，天女答無滯，正意猶為難見，今凈名用此四義述成，正意方乃分明也。