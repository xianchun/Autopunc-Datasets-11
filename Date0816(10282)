自書契之作，先民可得而聞者，經傳所稱，唐虞以上，帝王有號謚。輔佐不可得而稱矣，而諸子頗言之，雖不考虖孔氏，然猶著在篇籍，歸乎顯善昭惡，勸戒後人，故博采焉。孔子曰：若聖與仁，則吾豈敢？又曰：何事於仁，必也聖乎！未知，焉得仁？生而知之者，上也；學而知之者，又其次也；困而不學，民斯為下矣。又曰：中人以上，可以語上也。唯上智與下愚不移。傳曰：譬如堯舜，禹、稷、禼與之為善則行，鮌、讙兜欲與為惡則誅。可與為善，不可與為惡，是謂上智。桀紂，龍逢、比干欲與之為善則誅，于莘、崇侯與之為惡則行。可與為惡，不可與為善，是謂下愚。齊桓公，管仲相之則霸，竪貂輔之則亂。可與為善，可與為惡，是謂中人。因茲以列九等之序，究極經傳，繼世相次，緫備古今之略要云。
文穎曰：言遠，經傳不復稱序也。師古曰：契謂刻木以記事。自唐虞以上帝王有號見於經典，其臣佐不可得而稱記也。師古曰：此孔子自謙，不敢當聖與仁也。師古曰：言能博施於人而濟衆者，非止稱仁，乃為聖人也。師古曰：言智者雖能利物，猶不及仁者所濟遠也。師古曰：困謂有所不通也。師古曰：言中庸之人漸於訓誨，可以知上智之所知也。師古曰：言上智不染於惡，下愚雖敎無成。自此已上皆見論語。凡引此者，蓋班氏自述所表先聖後仁乃智愚之次，皆依於孔子者也。師古曰：傳謂解說經義者也。師古曰：鯀，擣扤也。讙兜，渾敦也。師古曰：關龍逢，桀之臣也；王子比干，紂之臣也：皆直諫而死也。師古曰：于莘，桀之勇人也。崇侯，紂之佞臣也。師古曰：豎貂，即寺人貂也。