竊謂伏羲畫易，剖露先天；老子著書，全彰道德，此二者其諸經之祖乎。今之學者未造其理，何哉？蓋由不得其傳耳！予素不通畫，因廣參遍訪獲遇至人，點開心易，得造易經之妙。於是馨其所得撰成三天易髓授諸門人，惟老子道德經未能究竟！一日有傳濟庵者，攜紫清真人道德寶章示予，觀其注腳頗合符節，其中略有未盡處，予欲饒舌，熟思之未敢！後有二三子各出數家解注，請益於予。予先以正經參對，多有異同。或多一字；或少一字；或全句差殊；或字訛舛互有得失，往往不同。予嘆曰：正經尚爾，況注解乎！或問其故曰：始者抄寫人差誤，爾或開板有失點對，或前人解不通處妄有增加，以訛傳訛，支離錯雜故也。曰：孰為是？曰：河上公章句，紫清道德寶章頗通。曰：何故？曰：與上下文理血脈貫通者為正。曰：諸家解義如何？曰：所見不同，各執一端耳。曰：請問其詳？曰：蓋由私意揣度，非自己胸中流出，故不能廣而推之也。得之於治道者，執於治道；得之於丹道者，執於丹道；得之於兵機者，執於兵機；得之於禪機者，執於禪機。或言理而不言事者，或言事而不言理者。至於權變智謀，旁蹊曲徑，遂墮於偏枯，皆失聖人之本意也。殊不知聖人作經之意，立極於天地之先，運化於陰陽之表，至於覆載之間。一事一理無有不備，安可執一端而言之哉？予遂饒舌將彼解不通處，及與聖人經義相反處逐一拈出，舉似諸子。眾皆曰：然。自後請益屢至，不容緘默，遂將正經逐句下添個注腳，釋經之義，以證頤神養氣之要；又於各章下總言其理，以明究本窮源之序；又於各章後作頌，以盡明心見性之機。至於修齋治平，紀綱法度，百姓日用之間，平常履踐之道，洪纖巨細，廣大精微，靡所不備。於中又作正辭、究理二說冠之經首，明正言辭，究竟義理，以破經中異同之惑，目之曰：道德會元俾諸後學密探熟味，隨其所解而入，庶不墮於偏枯，會至道以歸元也。惟是言辭鄙俚，無非直解經義，未敢自以為是。然較之諸本其庶幾焉，與我同志其鑒諸。
時至元庚寅孟夏旦日，都梁參學清庵瑩蟾子李道純元素序。
予參諸家經本，惟河上丈人本為正。河上丈人本亦有三樣，有河上公解注，有二家全解，有章句白本。其三本中，惟河上丈人章句白本理長，今從之。遂將諸本差說表而出之，以正辭理外，有大同小異二百餘言，不欲枚舉。此略言大概，以釋學者之疑。
第二章有無相生已下六句各加一之字者，非也。
第三章是以聖人虛其心，或云聖人治，或云之治，或云之治也，非。
第十一章抱一能無離已下六句加一乎字，非。
十三章寵為上辱為下，或云寵為下，不合經義。
十六章豫兮若冬涉川，或云與兮，或以下六句三句無兮者，非也。
十七章其次畏之，其次侮之，或云畏之侮之者，非。
二十章忽兮若晦，或云淡乎其若海，非。而貴食母，或云兒貴求食於母，非。
三十章或多三字，或少一二字。
三十一章勝而不美，或云故不美也，非。
三十四章或以愛養為衣被者，非。
三十六章柔弱勝剛強分作二句，非。
三十九章數車無車，或云數舉譽者，非。
四十九章德善德信下或加矣字者，非。
五十二章既侍其母以知其子，或云既知其母復知其子，二句皆非。
五十五章益生不祥，或云日生，或云曰生，皆非也。
六十六章差數句。
七十一章知不知上，或云知不知尚矣，非。
七十七章孰能以有餘奉天下，其中加不足二字者，非。
七十八章天下柔弱莫過於水，或云莫柔弱於水，非也。
八十章使有什伯之器而不用，或云令器，或云不用也，皆非也。
參究諸本解義，與聖人義理不相合者，表而出之。其中異同訛謬頗多，不欲盡舉，學者致思焉。
或以常無點作一句，或云無欲者常存，有欲者亡身。若有欲者果亡身，何必曰同謂之玄乎？亡身為玄可乎？予謂無欲者，無心作為自然也。有欲者，有心運用工夫也。無為則能見無名之妙，全其性也。有為則能見有名之徹，全其命也。有與無，性與命，同出而異名，同謂之玄，玄之又玄。有無交入，性命雙全也。記云：喜怒哀樂之未發謂之中。中也者，天下之大本也，即無欲觀妙之義也。發而皆中節謂之和。和也者，天下之達道也，即有欲觀其徼之義也。致中和，天地位，萬物育，即玄之又玄之義也。所謂欲者，欲人之不欲之謂。
或云不求賢士者，或云不用賢者，皆非。果不用賢，則此經不足徵也，决無是理。
或指口鼻為玄牝之門者，非也。或云念頭起處者，稍通，亦不合經義。
或云魂魄者，或云陰陽者，又有數說，皆不通。殊不知魄好運動，載之者，御之也。
或云一月三十日之數者，或云火候者，皆非也。殊不知聖人本意不在三十上。
或謂聖智不足，道當棄之，非也。予謂聖人不以唯聖智見用於民。
或云絕學為不學，非也。絕常人之學，而學人之不學也。絕學者，絕世之學。
諸家解不通。或云尚權者，非也。太上尚不尚賢，安得尚權。
或便謂禮不足道，吾獨不然。誠能自禮而進於仁義，亦幾於道。
諸家解不通。予謂數車之名件無一名車者，喻我之一身無一名我者也。
或云十分中有三分生者，十分中有三分死者，或云七情六欲者，似是而非。或云四關九竅，更非也。或以一月之盈虧比之火候，猶非也。解見正經本文下。
前人解不通。又有反解者，或云神無方者，或廣大者，皆非也。或云無厭其所生，無厭於道者，正是妄說。豈不聞結句云：去彼取此。予謂無狹其所居，尚廣大貪婪也。無厭其所生，不畏大威，貪生無厭也。聖人自知不自見，自愛不自貴，不厚其生，故云去彼取此。
或謂徹者，通也。上古聖人一徹萬融，無所不通，民無德而稱焉。此言只好隔壁聽，與經義了無干涉。予謂契者，信約也，吁韻作挈。徹通徹也。有德之人執其信約，無德者司其明徹，詳見正經本文下，達者致思之。
朴叶扑。闕音軋，叶察察。拔音跋，叶脫字。作音做，入聲，叶復。似此之類極多，各音本文下，讀是經者，切不可執泥字義。
道之可以道者，非真常之道也。夫真常之道，始於無始，名於無名。擬議即乖、開口即錯。設若可道，道是甚麼？即不可道何以見道？可道又不是，不可道又不是，如何即是？若向這里下得一轉語，參學事畢。其或未然，須索向二六時中，興居服食處，回頭轉腦處校堪這。令巍巍地活潑潑地，不與諸緣作對底是個什麼？校堪來校堪去，校堪到校堪不得處，忽然摸着鼻孔，通身是汗下，方知道這個元是自家有的，自歷劫以來不曾變易，所謂：道也者不可須夷離也。又道：行住坐臥不離這個，況覆載之間，頭頭物物都是這個；亘古亘今只是這個；生天生地只是這個；至於日用平常，動靜作息只是這個。一切有形皆有敗壞，惟有這個常在；天地虛空亦有敗壞；只有這個不壞。只這個鐵眼銅睛覷不破，為甚覷不破？只傷他不曾覿面相逢，縱饒覿面相逢也是蹉過，且道蹉向甚麼處去？不的亂走。畢竟作麼會？清庵向這里分明舉似，只是欠人承當，倘遇知音剔起眉毛薦取，咄。昨夜江頭新雨過，今朝依舊遠山青至道之極虛無空寂，無象無形無名無質，視之不見搏之不得，聽之不聞覓無蹤跡，
大無不包細無不入，生育天地常養萬物，運化無窮隱顯莫測，不可知知不可識識，
太上老子舌頭無骨，向此經中分明露出，多言數窮不如一默，這便是休更疑惑。
德之一字亦是強名，不可得而形容，不可得而執持，凡有施設積功累行，便是不德也。只恁麼不修習不用功，死灰槁木待德之自來，終身無德也。這個德字愈求愈遠，愈執愈失。經云：上德不德。是以有德。又云：上德無為而無以為。只這兩句多少分明，只是欠人承當，若是個信得及的，便把從前學解見知，聲聞緣覺一切掀倒，向平常履踐處，把個損字來受用，損之又損，損來損去，損到損不得處，自然玄德昭著，方信無為之有益。經云：不言之教，無為之益，天下希及之。又云：玄德深矣，遠矣。會麼？咦！不離當處常湛然，覓則知君不可見。
河沙妙德總在心則，不可施為何勞修積？愈探愈深愈執愈失，放下頭頭掀翻物物，
後己先人守雌抱一，純一不雜其德乃實。修齋治平皆從此出，妙用難量是謂玄德。
經之一字亦是強名，始者聖人為見，世人隨情，逐幻、嗜欲、迷真，中心業識之擾攪靈地，無明之熾盛，是以天真喪失，橫夭傷殘不能復其本元，於是用方便力開善誘門，接引群迷，使歸正道。故着書設教，強名曰經，經者，徑也。眾所通行之大路也。雖然讀是經者，卻不可泥在語言三昧上，亦不可離了此經向外尋求，須是向自己分上着意，把這五千余言細細咀嚼，點點畫畫不要放過，忽然嚼得一句半句透，這一部經都在自己，方信道開口不在舌頭上，到這里打開自己寶藏，把出自己經來，橫拈倒用，不惟這一部經，至於三十六部尊經，一大藏教典，從頭徹尾轉一遍，只消一喝，都竟還委悉麼？平地起風波，清天轟霹靂，諦聽，諦聽。
此一卷經妙用難評，歷劫不變亘古無更，頭頭應用處處通津，
未曾舉起已自分明，不是我家真的子，誰人敢向里頭行。
開口即錯。喚做甚麼？喚作一物即不中。道也，先乎覆載。強名曰道生生不息，無心運化。徼，音叫。有意操持於不見中親見，於親見中不見，一體，一用。體用一源。形神俱妙，百千法門，皆從此出。
上一章，虛無自然真常之道，本無可道，可道之道，非真常之道。元始祖炁化生諸天，隨時應變之道也。道本無名，可名之名，非真常之名。天地運化長養萬物，着於形跡之名也。虛心無為則能見無名之妙，有心運用則能見有名之徼。妙，即神也。徼，即形也。知徼而不知妙則不精，知妙而不知徼則不備，徼妙兩全角神俱妙，是謂玄之又玄，三十六部尊經皆從此出，是謂眾妙之門，且道此經從甚麼處出？咄！
昆侖山頂上，元始黍珠中，父母所生口，終不為君通。
惡鳥路切，美是惡之因。善是不善之由，有生無，無生有。易以豉切。難事易，易事難。長則短，短則長，才有高，便有下。有聲音，便有和。前隨後，後隨前，忘其美惡，忘其有無，忘其難易，忘物、忘形、忘情、忘我，忘其所自，去上聲。一切忘盡真常存。
上二章，美之與惡，善與不善，如影隨形，自然相待。至於有無、難易互相倚伏，有美便有惡，有善便有不善，是以聖人不辭，不有、不恃、不居，彼此兩忘，有無不立，是以常存而不去也。此一章發明首章體道之義，使學者知同出異名之理，離此用而即此用，不墮於偏枯也。
人有美惡我無彼此，一切掀翻眾泡歸水，目前指出千般有，我道其中一也無。
純聖，棄智。忘我；絕巧棄利，忘物；轉物應機，忘情。全性，全命，全神，全角。空諸所有。夫，音扶。後同知，音智。識法者恐。寂然不動，治，音持。感而隨通。
上三章，不尚賢，接上章處無為之事也。謂不矜自己之賢能，則民淳；不貴奇貨，則民富；不見可欲，則心定。聖人治平天下，必以修身為本，虛心實腹一節,皆修之要虛心兒後志弱，志弱而後無知，無知故能忘我，此不尚賢也。實腹而後骨強，骨強而後無欲，無欲故能忘物，此不貴難得之貨也。二理相須,足以了全性命矣。
實腹真常在，虛心道自存。不勞施寸刃，談笑定乾坤。
太虛同體，不自滿。不自見，不露鋒芒，不隨世變，不自明，不自是，常應，常靜。上無復祖，唯道為身。
上四章，上云為無為，故此之以道沖而用之或不盈，謂不自滿也。不自滿者，必受益。挫銳解紛，虛中忘我之謂也。吾不知誰之子，象帝之先,超虛無之外也。
不識誰之子，焉知象帝先？為君明說破，太極未分前無為，芻牎愈切；愛養萬物不為主,效天，萬民歸之而不為主。虛中，虛用，無心，應變無窮。數所各切，說不得虛中而已。
上五章，天覆地載，化民育物，可謂至仁。言不仁者，忘其所自也。聖人愛民治國，亦復如是；修身養命，亦復如是。結上章道沖而用之之義也。
無底謂之橐，三孔謂之龠，中間一竅子，無人摸得着。摸得着，為君吹出無聲樂。
虛靈不昧，牝婢忍切，一陰一陽。一闔，一辟。生天，生地。無休，無息應用不窮。
上六章，谷神不死，虛靈不昧也，接上章守中之義也。虛靈不昧，神變無方，陰陽不測，一闔一辟，往來不息，莫知其極，動靜不忒，不勞功力，生生化化而無窮。
闔辟應乾坤，斯為玄牝門，自從無出入，三界獨稱尊。
無休，無息。無為，無心，不遷，不變。效天忘我；忘形。以其無我，故能成我。
上七章，天不自天，地不自地，故能生生不息。聖人不自聖，故能與天地合德。接上章用之不勤之義也。
道本至虛，至虛無始，透得此虛，太虛同體。太湖三萬六千頃，月在波心說向誰？
以柔處卑。隨方逐圓，能容納懺惡，幾，平聲。合道利物，容物，生物，應物，治，平聲，化物。成物，順物。物我如一。
上八章。接上章後己先人，所謂水者，取柔和謙卑處下之義。利物無爭，故無尤。
無爭神寂靜，自足氣和平，放下這點子，黃河幾度清。
已，音以。天道虧盈，而益謙；揣楚委切，地道變盈而流謙。鬼神害盈而福謙；遺去聲。咎，上聲。人道惡盈而好謙，收拾歸來，天地合德。
上九章，持而盈之不如其己，接上章上善若水之義。功成名遂身退，戒盈勸謙之義。
急走不離影，回來墮塹坑，只今當腳住，陸地變平沉。若解轉身些子力，潛藏飛躍總由心。
不得亂走，離，平聲。二物成如母攜嬰，純一不雜，反朴還淳，不見，不聞，治，音持。不動不搖，道泰時清，出有入無，不伐不矜，黜聰明，屏智和光同塵。畜，凶入聲。斡旋四德，長養群情。功成行滿，隱跡潛形，忘其所自，默默昏昏，長，上聲。退有余地，一任天更。道隆德備，蛻體全真。
上十章，載營魄，猶車載物之喻。魄好運動；好馳騁；好剛銳，故曰營魄。魄屬陰，陰盛則害陽，情盛則役性。能制伏者抱一無離，致柔無疵，無為為非無知。使陰魄不肆其情，至於魄伏陰消，則神靈性寂也。生之畜之，生而不有，忘其所自，不用拘束,自然不動,如獲寶滿載而歸，故曰載營魄。自抱一以下純是載營魄之義，接上章功成身退,而續下章三十輻共一轂，有車之用也。
事向無心得，無心也太難！悟來彈指頃，迷後隔千山。
猶萬法同一心，數車無車，輻來輳轂,成車之用。埏，扇，平聲。和土作器，數器，無器，水土假合，成器之用。開戶，鑿牖，數室，無室。戶牖通達，成室之用。以有利無，以無用有。
上十一章，以輻輳轂，利車之用。即總萬法歸心，全神之妙也。輻不輳轂何以名車？法不歸心無以通神。轂虛其中，車所以運行；心虛其中，神所以通變。故虛為實利,實為虛用，虛實相通，去來無礙。即上章載營魄之義也。至於無物可載，轂輻兩忘，車復無也。猶心法雙忘，神歸虛也。器與室同義。
鐵壁千重，銀山萬座，撥轉機輪，驀直透過。要知山下路，但問去來人。
眼被色眩；耳被聲惑；口被味瞞；心為情使；行，去聲。意為物轉。為，去聲。內境不出，外境不入。去羌呂切，收視返聽。
上十二章，上章發明虛用，虛其用則不為聲色眩，故次之以五色令人目盲，色聲味物皆是根塵，一切世人皆受盜，惟有道者不受他瞞，視聽言動非禮勿為，則六賊化為六神通也，故去彼取此。
見色神無定，聞聲喪太和，掀翻無一事，赤手造彌羅。
寵是辱先，貴為患始。諦聽下文？寵得也，故居上，無失，有得，如是。設問？何哉，為，去聲，下同。有身便有患。忘形無累，忘貴無患？外其身者，貴其身者也。以此為天下則可寄天下；後其身者，愛其身者也。以此為天下，則可托天下。
上十三章，接上章為腹不為目，忘我之義。故次之以崇辱若驚，寵辱貴患，互相倚伏。苟能思患而預防之，則終身無患。推此道而治平天下，則天下永無危殆。有國者憂天下如憂一身，則天下樂推而不厭。
有辱何嘗辱，居榮未必榮，預防無過失，猶更涉途程。爭似全身都放下，也無得失也無驚。
大象無形；大音希聲；道隱無名。如何說得，殊途同歸。莫見乎隱，莫顯乎微。雖有條目，實無名喚，藏身處，沒蹤跡。不見中親見，象，上聲。親見中不見，渾渾淪淪。無始，後，上聲。無終。無為，統攝萬有。無為，因無彰有。
上十四章，希夷，微道之極也。混而為一，返本也；不徼不昧，和其光也；無象無狀，藏其用也。末後一句總證前三章而發下章之秘也。
這個話靶，難模難畫，八面玲瓏，全無縫罅。恍惚杳冥中有象，這些消息共誰論？
存其無象，清淨光明，視之不見。強，上聲。以有會無。寒徹骨；慎獨；無疑；朴，音撲。如愚；虛中；渾，平聲。同塵；清者，濁之源。靜者，動之機。虛者，實之本。沖虛，埋光，鏟彩。
上十五章，接上章道紀之義，發明後學存誠致敬，常慎其獨，不住於相，而抱一潛虛為日用，至於頓息諸緣，消融萬幻，擾之則不濁，澄之則不清，是謂微妙玄通，深隱也。
微妙玄通，隨人腳轉，瞎卻眼睛，一物不見。不如歸去來，識取虛皇面。
寂然不動。觀復知化。動極復靜。返本，生意存焉。歷劫寂爾，古今洞然。昧了也，錯了也。大無不包，細無不入，物無不化，理無不通，曷有終窮，無盡，天地雖變，這個不變。
上十六章，接上章善為士者，致虛靜篤，復命歸根，純是神妙。共向這里具眼，參學事畢。其或未然，更參末後。
達虛知妙本，靜極見天心，會得個中意，河沙總是金。
無上可上，眾所共知；可親、可譽，便不自然；知其畏敬；全無忌憚。道難信，疑心重。輕諾寡信。默而成之，不知所自。
上十七章，太上謂無上可上，雖下愚皆知有此理，才可親近。有美譽便不自然，畏之者猶其次也，侮之者失道遠矣。天真喪失不能返本，雖教之奚益，言愈多而愈不信，不若默而待之，無為而化之，使其自悟，自然反朴，不言而信也。以治道言之，太上以下不能無為，親之、譽之，有言之教也。畏之者，刑禁也。侮之者，上失信也，上失信於民則民不信，猶其貴言，不言之教也。不言之教無為而成，刑不試而民自服也。至於功業成遂還淳反朴，則親譽畏侮俱忘矣。百姓安居樂俗，忘其所自。故曰謂我自然。
太上元無上，常存日用間，可憐無眼漢，剛道出函關。
太朴既散，仁義乃興；出，去聲。智慧聰明，根塵業識。莫若常和；莫若常治。
上十八章，接上章親、譽、畏、侮之義，與其國亂顯忠臣，何若無為民自化？
聰明迷大本，智慧喪天真，無事常清淨，逍遙快活人。
無為，安靜；無心，和順；無欲，常足。惟恐信不及。令，去聲。屬，音燭。老婆心切無知，無識，忘物，忘我。
上十九章，發上章之蘊，聖智仁義巧利，一切棄絕不復見。用則民從其化，而反朴也。聖人惟恐後世學者擔負不起，故屬之以易簡，曰：見素抱朴，少私寡欲。易取於人也。
莫縱三心亂，無令一念狂，見聞知覺法，無復可思量。
心頭無事。唯，上聲。不遠，大遠，善惡可畏。俗人恐學了未至，聖人恐損之未盡。嗜欲無厭。怕，音泊。淡然無欲；任運自然。貪物者常憂，忘機者常樂。昏昏默默，俗人見識於外，聖人藏明於內。悶，音門。俗人有分別，聖人無彼此。晦，上聲。不識不知。無物，無執。眾人皆有能，聖人獨無能。不與萬法為侶，貴在味道。
上二十章，絕學者，絕其所有也，故次之絕聖人後。俗人務學於事，益其所聞，惟恐進學不精，故常憂。聖人棄絕所有，惟務於味道，如求食於母，守雌抱一而已，故無憂也。是謂絕學無憂。
才言絕學，開口便錯，廣識多知，轉轉不覺，人間萬事都忘卻，猶落他家第二機。
無所不容，於法自在。本然之天。此天混然；此天洞然。此天常存；純一無偽，活潑潑地。去羌呂切，歷劫常存。萬物資始。。
上二十一章，上章云我獨異於人，德之大也，故次之以孔德之容，言其廣納包容。所謂道之為物，果何物乎？有象、有物、有精，果有乎？若謂有，未具參學眼，若未無，亦未具參學眼。畢竟作麼會？咄！
亘古一物，了無人識，剔起眉毛，虛空露骨。設若擬議躊躇，照管當空霹靂。
不材者壽，屈己者伸窪鳥瓜切，謙則受益晦則自明知止常足，事繁則亂，一能統眾，弊則新，窪則盈。枉則直。曲則全。守柔，混而為一，是真實語，全真本然。
上二十二章，曲全枉直；窪盈弊新，接上章孔德之義也。不自見以下，皆戒盈勸謙之義也。謙下故無爭，無爭則全其本然，抱元守一復歸無極也，故曰誠全而歸之。
莫管他人短，休矜自己長，短長無二見，遍界不能藏。
聞口不在舌頭上。狂則不久，躁則不長。是誰主宰，眾所共知。天地尚爾，不可躁暴，順理合轍，一體同觀；不生一見；無有分別。我同於道，道亦同我；樂，音洛。上下並同。我同於德，德亦同我；我同於失，失亦同我。我疑於物，物亦疑我。
上二十三章，希言自然，接上章不爭之義。謂不自見是不言而善應，飄風驟雨，言妄動躁進不久遠之喻。從事於道者，和順於道德，混同於事物，自然感通於物，物亦自然相應也。苟或言不合道，妄有作為，不能取信於人，反為人輕忽也。易系云：言行君子之樞機，榮辱之主也。可不慎乎！
道不異於人，人自以為異，一佛一切佛，心是如來地。
企，音伎。躁進無功；欲速不達；不能晦德；不能謙下；不能克己；不能含容。贅朱芮切，行，去聲。殘飯，贅疣。惡鳥路切，眾所不美，達者反是。
上二十四章，此章總證前三章。企者不立，跨者不行，即飄風驟雨之謂也。自見，自是，自矜，自伐，渾是私意，私意確則害公，何可久也？故有道者不處。余食贅行不美也。
企立元為妄，跨行本是狂，假饒成得事，到底不如常。
此天混然，此天洞然。湛然常寂，超然獨存，運化無窮，生育長養。本無名喚，因物立名，強，上聲，無有限量。無有疆界，無有邊際，收拾歸來。太虛無體，法道，法天，法地。更有大麼，三界獨稱尊。無不載，無不容,無不周，。
上二十五章，接上章有道不處，於此發明處道之工夫也。有物混成以下一節，全首章體道之要。四大以下純是神妙，人只知域中有四大，殊不知自己一物更大。
天地雖大亦有敗壞，唯有這個歷劫常在，聖而不可知之者，盡在如如不動中。
輕生於重，靜主於動。不敢輕為。常應，常靜。擔荷不起輕進失身，貪榮取辱。
上二十六章，重者不可輕忽也，輕則失臣，躁則失君，猶企者不立，跨者不行之謂。亦飄風驟雨之喻，不離輜重，克負擔荷也。宴處超然，轉物也。明上章法道之義，總結二章體道之說，而續下章善行之要也。
躁進那能久，輕為了不成，腳跟不點地，猶更涉途程。
轍直列切。舉步不在腳跟，開口不在舌端；一徹萬融；全無縫罅，解，上聲。全無系累修己安民；隨機利物。明了相續。教人為善；警人反善。無善可為，無過可改，屏智如愚，任運自然。
上二十七章，盡前章之蘊，謹於言行則無跡無謫。心之計，其可籌；心之閉，其可開；心之結，其可解。道心堅固，如此則無善、不善之分。師與資兩忘，黜聰明屏智，終日如愚。
舉步不在腳，善結非干手，摸着鼻孔尖，通身都是口。若能於此善參詳，七七元來四十九。
不自大，萬派歸源。打成一片，炁全。不自見，萬法歸一。准的不差，神全。不自貴，萬有歸空。湛然圓滿，朴，音撲。性全。施之於物，設教化人，不言之教。
上二十八章，守黑、守雌、守辱，不見自己之明，接上章雖智大迷之義。嬰兒、太極，太朴，天下之大本，惟守雌抱一則能返本，治國以此不假裁制，民自淳而物自朴也。
白里存乎黑，雄中抱一雌，綿綿功不間，男解養嬰兒。
錯，已，音以。利御寇，不利為寇。動着禍生，貪他着他，討便宜。落便宜。一切有相，有此便有彼，且忌隨他去。去，上聲。無為，無欲，無執。
上二十九章，無為則無事，有為便有事。執者失，為者敗，有為之戒也。強、羸、載，隳互相倚伏，如影隨形，才有成便有敗。是以聖人去貪甚，去奢侈，去驕泰，深戒後世。
行隨煦吹，強羸載隳，中間主宰，不知是誰。着衣吃飯尋常事，何須特地卻生疑？
無為，以慈衛之。還者，旋。善惡皆報，心兵起處，靈地荒蕪。魔軍馳騁，精氣耗散。已，音以。有斷則生，以柔待之。去甚，去奢，去泰。顛沛，必於是，放倒剎竿。兵強則不勝，錯，永失真道。
上三十章，接上章去奢泰之義，以道佐人主者，不尚兵武，善惡皆有報。戒後世有國有家者，守雌抱一，勇於不敢，至於不得已亦不敢取強。故曰：善者果而已。
莫縱三心亂，常叫志帥安，忽然逢野戰，一箭定天山。
大兵之後必有凶年，惡鳥路切，師之所處荊棘生焉，處，上聲，心兵不起。主柔，主剛。武以討判，君子常治，以慈衛之。不得已，要功也，樂王教切，肆其剛勇。為之種禍，造物不容。主生，主殺。尚柔，尚剛，不祥之器。不得已，一日慈，如喪考妣。
上三十一章，不以兵強天下，故次之以兵者不祥之器。聖人於此深戒萬世之下，有國之君，以無為清淨治化，自然家國咸寧。雖有甲兵無所陳之，永無爭奪之患也。
默默清玄境，澄澄養太和，倒攜三昧劍，順化五陰魔。
虛無自然。至微，之尊。抱一，無不服。惟德是輔，和氣所致，令，去聲。自然和平。立法制度，示之好惡，使之知御，知足故常樂。止於至善，止於卑下。
上三十二章，上章云有道者不處，此云道常無名，朴雖小，天下不敢臣。發明有道者所處之要也。有道之士，外處卑下，內抱一真，萬物自然化，天理自然合，神變無窮。
會得無名朴，方能縱復收，便將大千界，藏在一毫頭。
見於外，見於內。勇於敢，勇於不敢。貧亦樂。始終不殆。志力愈堅，命基愈固。壽，上聲。真一常存。
上三十三章，知人勝人，明於外也；自知自勝，存於內也。證前三章用武之戒也。知足者，貧亦樂；力行者，無不見；固守者，無危殆；內明者，出生死，死而不亡者，真一常存。
見物不見性，知人不自知，個般無學輩，猶道得便宜。
廣大悉備，無限量。所過者化，所存者神。忘其所自，寂然不動，芥子納虛彌；任運自然，虛彌納芥子。芥子里藏身，不可稱量。
上三十四章，大道泛兮，謂極廣大盡精微，靡所不備也。萬物恃之以生而不辭以下，接上章不失其所守者久之義也。以之治國，則不失其所守；以之修己，則死而不亡，故曰其可左右。
大道誠難測，虛空不可量，寥寥成一片，何處是封疆。
象，上聲。視之不見，萬民服。萬物遂，萬化安。樂，音藥。聲味俱美，客過則止。出，去聲。無聲無嗅，大象無形，大音希聲，道隱無名，用之無盡。
上三十五章，上章末後句云，故能成其大，故次之以執大象天下往，謂全其無象，民物移心歸往也。樂與餌，聲味俱美。喪其無象，安能久乎？道之出口，無味、無象、無聲、無色，以其無體，故應用無盡。
泥牛喘月，木馬嘶風，觀之似有，覓又無蹤。清庵拄杖子，畫斷妙高峰。
固張必歙；固強必弱；固興必廢；固興必奪。幾微先兆。柔弱常和，用剛必敗。人安可離於道？有利則有害。
上三十六章，執大象則能見事之幾微，才見固張便知將歙。未萌先兆；未舉先知，非天下之微明，其孰能及此？學道之士存其無象；守其至柔；與物無兢，則自然知幾。苟用剛暴，尚權謀智術，求其勝物，非道也哉！此如魚本水中物，求異群魚，欲脫於淵可乎？既不可，則人亦不可尚權。尚權者，反常也，如魚離淵必死。國之利器不可示人，即孔子所謂：可與立，不可與權。同一義。聖人用權反常合道尚不可輕為，而況常人乎？可不戒哉？
眼若流星，機如掣電，瞻之在前，忽然不見。十方通塞中，光明無不遍。
寂然不動，感通天下之故。上以風化下。作，做入聲。我無欲而民自朴。我好靜而民自正。使夫知者不敢為，為無為，則無不治。
上三十七章，真常之道本無為，有為即非常道，接上章微明之義。天地無為，萬物生成；聖人無為，萬民安泰。以修煉言之，都無作為。於安靜之時存其無象，毫髮之動便要先覺，既覺便以無名朴鎮之，朴本無形，又曰無名，謂空也。道無為；朴無名；心無欲，則自然復靜也。靜之又靜，天下將自正。
有作皆為幻，無為又落空，兩途俱不涉，當處闡宗風。
不尚己德，其德愈大；執着己德，其德愈失。寂然不動，感而遂通；以德求感，有所作為。施仁及物，本無作為；以義接物，有所作為。以禮齊物，終不能齊，攘如羊切，力挽之愈不齊。近道，近德，近仁，近義。不淳，不厚，不齊。求奇不實，失道。尚質實，不求識；尚誠實，不尚禮。去羌呂切，舍妄從真。
上三十八章，上章云道常無為，故次之以上德不德。上德無為，故合道；下德有為，不合道。仁義猶近德，可為進道之階，禮者，純是作為，多不實，以禮齊物，物轉不齊。蓋有為終有失也。執之不失亦可漸入佳境，自仁義而反德，自德而反道，直造無為也。前識者，智識也。智識者，失道之始，故曰道之華。有道者不處。
未得超三界，如何出五常，五常歸罔象，獨步謁虛皇。
得一，萬事畢：湛然常寂；寂然不動；混然成真；綽然有余；自然發育，泰然安固。一也，星辰失度；山岳崩頹；陰陽失節；閉塞不通；和氣耗散；家國危殆。一也，一也。常抱其一。一為萬象主。豈不然哉？數，音所。數我無我，貴賤兩忘。
上三十九章，上章云去彼取此，謂去其末而取其本也。本者何？一也。一者，天地之始；萬物之母；大道之用，侯王若能守，萬物自然歸往也。自謂孤、寡、不谷，自卑升高不忘本也。不欲碌碌如玉，落落如石，貴賤兩忘，惟抱一也。數車之名件無一名車者，數我之一身無一名我者，轂輳合一則名車，四大合一則名我也。
得一非為妙，還虛未是玄，夢中知是夢，天外莫尋天。
神一出便收來；專氣致柔。有名，萬物之母，無名，天地之始。
上四十章，反者道之動，接上章貴以賤為本也。萬物生於有，有生於無，即數車無車之說。只這有無相生之理，多少學人不知端的，且道如何是有無端的意？看。
有象非為有，無形未是無，有無俱不立，猶是墮偏枯。無有有無中得趣，方知胡子沒髭須。
上士一次一齊了；中下多聞，多不信；因何信不及，只為太分明。大迷之下，必有大悟。才開兩片，露出肝腸，含華隱曜；瞻前顧後；和光同塵；虛以受人；卑以自牧，滿而不溢；偷，音俞。外渝。密而不露；應變無方；不露圭角；不有其功；叩之即應；莫見乎隱；莫顯乎微。忠恕而已。
上四十一章，上章云有無相生，非高上之士不容無疑。故次之以上士聞道，夫道若昧，若退，若類，若偷，若渝，不可得而見聞，可笑之由。惟高上之士稟性沖虛，故能超然直入不言而信，無為而成之也。中人以下未免半疑半信，下愚不肖者，不惟不信，又且笑而侮之也。善貸且成者，貸下士笑侮之過，而成上士勤而行之功也。雖下愚不肖，一覺其初憧煞瓷疲酥簧坪紋校至道元容易，人心自謂難，中人猶擬議，下士轉。莫，呈在秤兮物在盤。
虛無生一氣，一氣判陰陽，陰陽成三才，三才生萬類。成象於天，成形於地，稟氣於中和。一無偶，眾人之作忌，自謂孤寡。一切有象，謙者受益，滿者必覆。無非為善，我亦如是。強大者，死之徒。不善人，善人之資。
上四十二章，一者，萬物之母，人之所惡。謂一無偶，孤寡不谷也。王公大人不忘其本，以是自稱，卑下謙損也。謙損必受益，強大者，必招禍。聖人設此，戒人克己行謙，見不善而內自省也。
好勝常逢敵，行謙久處安，柔和為日用，處處玉京山。
軟能蝕堅。貫金透石，謙損受益。默而信之，無為而成之，知音者鮮。
上四十三章，上章孤寡不谷至謙也,故次之以至柔。謂柔弱勝剛強，損中有益，損之又損以至無為，不言而可信，無為之益世鮮及之。
觸來勿與兢，事過心清涼，只這清涼境，乾坤不覆藏。
名高辱身，財多害己，得崇思辱，貪他底，着他底；討便宜，落便宜。足，止貪，畏，止禍，知足，常足。
上四十四章，上章無為之益，謂有為則有損也。故次之以名與身孰親。名貨得失皆有為也，終不長久，惟知足知止可以長久。
世間一切有，到底不長久，攝伏彌猴心，聽取獅子吼。若能運出家中寶，啼鳥山花一樣春。
弊，葉韻作鱉。不自顯故無壞。不自滿，故無盡。直而不肆，為而不恃，光而不曜。躁暴者焚，安靜者涼。人能常清淨，天地悉皆歸。
上四十五章，上章知足不辱，故次之以大成若缺。德有余而為不足者壽，財有余而為不足者鄙。大成若缺，大盈若沖，至於若屈，若拙，若吶，皆德有余而為不足，用之無盡也，故為天下正。
人情多聚散，世道有興衰，惟有真常在，古今無改移。
情逐性，意馬閒，靈苗秀。性逐情，意馬狂，心地荒。取辱之由，陷身之端；殺身之本。知足者，貧亦樂。
上四十六章，上章清淨為天下正，故次之以天下有道。有道則清淨；清淨則天下正；天下正則罷兵事務農事，故曰卻走馬以糞。無道則不清淨；不清淨則天下不正；則用威武征伐，故曰戎馬生於郊，曰罪，曰禍、曰咎，皆欲心所致。故結句云：知足常足。以修身言之，清淨則欲心止；欲心止則意大定；故曰卻走馬以糞。不清淨，欲心不止，欲心不止則意馬狂，故曰戎馬生於郊。
不見可欲，使心不亂，急走回來，救得一半。天下本無事，人心自着忙。
反窮諸己；回光返照。外事有限。不移一步到長安，不見一物即如來，不動一毫成正覺。
上四十七章，不出戶知天下，言有道之士知內不知外。接上章之義，知內不知外則無所不知，見內不見外則無所不見，若只知外見，外而忘其內者，知見淺狹矣。
朝游南岳，暮宿蒼梧，翛忽千里，不曾離渠。踏破鐵鞋無覓處，得來全不費工夫。
精進，減損。一切損盡，無損可損。無不克。事向無心得，有心便不得，有為終有盡。
上四十八章，不出戶知天下，內知也。其出彌遠，外事也。故次之為學日益，言無學者求其增益，為道者事事減損。易云：山下有澤，損君子以懲忿窒欲。正謂此也。至於無忿可懲，無欲可損，以至無為，則萬民化而天下歸往也。苟或妄有作為，則民亂而難治。故曰：不足以取天下。
有學頭頭昧，無為事事差，學為俱絕斷，損益任從他。莫笑我儂窮相態，從來賊不打貧家。
任用無方，隨機應感。從而為善；使之反善；全其至善。從而為信；使之反信；全其至信。碟，音牒。兢兢業業，渾，平聲。殊途同歸，容止可親，作事可法。天下一家。
上四十九章，上章云無事取天下，故次之以聖人無常心。所謂無常心者，隨機應感，不逆民物之情，故百姓遵聖人之言，行聖人之行，從聖人之化，天下同一心也。
信者從他信，善者從他善，若能如是知，卻成顛倒見。顛倒見，三界十方成一片。
忿欲，生死之門。絕忿欲，水火濟；縱忿欲，水火不濟；皆賴水火，水火相違，水成數六，火成數七。忿欲使然。忿欲不止，貪生無厭。無忿欲，兕序姊切，內省不疚，何憂何懼，心無掛礙，故無恐怖；不厚其生，焉能有死？身非我有，死奈我何？。忘其生死。
上五十章，柔弱生之徒，強大死之徒。柔弱者則能懲忿欲，強大者為忿欲所使，能懲忿則火降，窒欲則水升，水火既濟則生。故曰生之徒。起忿則無明火熾，縱欲則苦海波翻。水火相違則死，故曰死之徒。強大者貪生無厭，柔弱者視死如歸，既不以死為死，虎兕甲兵於我何害？以丹道言之，水火既濟，聖胎凝矣。
涅盤心易曉，差別智難明，既無差別智，安有死和生？
元始祖氣，畜，凶入聲。化生諸天，在天成象，在地成形。一切有象，皆從道生。越古超今，不言善應。神全；氣全；精全；形全。忘機，忘情，忘物。合道。
上五十一章，善攝生者，以其無死地，故次之以道生之。言道本無形，因生育天地而形可見，道本無名，因長養萬物而名可立。一切有相受命於天；成形於地；稟氣於中和。皆道之應也。故萬物莫不尊道而貴德。
可道非常道，無為卻有為，為君明說破，眾水總朝西。夜來混沌顛落地，萬象森羅總不知。
無名，天地之始，有名，萬物之母。知本，便知末，知末，及本，常在。內境不出，外境不入，不勞而治，內境出，外境入，永失真道。知幾，知微，軟能蝕堅。物來斯照，放去收來，遺，音謂。切忌隨他去；直下承當。
上五十二章，道生之，言道之始也,故次之天下有始。末後一句最極切，修真至士當向這里具眼，莫教蹉過。
不收不放，無上可上，清淨自然，本來模樣。更問第一義如何，向道有言皆是謗。
未舉先覺，無為，識法者恐。坦平驀直，好，去聲。行險以僥幸朝，音潮。事繁即亂，靈地荒蕪，靈地空竭。貪，嗔，痴，欲心不止；三毒擾撓。錯！
上五十三章，上章云襲常，謂密用常道也。故次之以使我介然有所知，有所知則能直下承當，而密用若無，所知則不能密用，妄有作為。內為根塵所蔽，外被業識所眩。兼無明三毒為擾，非道也哉！
弄巧成拙，多煩早老，金玉滿堂，焉能常保。若於日用顛倒行，大地塵沙盡成寶。
拔，音跋。根深，蒂固，綿遠。身修，全真；家齊，寬裕；鄉修，久遠；國治，淳厚；天下平，道泰。內有一塵，其德不真，有一不順，其德無余，有一不化，其德不長，有一不善，其德不豐，有一小人，其德不普。反求諸己。
上五十四章，上章云使我介然有所知，有所知則道心堅固不失其守，故次之以善建者不拔也。以之修身，觀心察性心定，則身之修也。以之治國，觀民察己民化，則國之治也。天下有一不善，則是自己政化不善也。書云：百姓有過在予一人。此之謂也。反觀諸己，心有一塵染着，則是我之性天未明也。
觀國非容易，觀身意更深，海枯終見底，人死不知心。
退藏於密，純一不雜。螫，音釋。據攫，並厥縛切。我忘於物，物亦忘我。筋，音斤。神全。，最，平聲。精全，自然。號，平聲。氣全，柔和。此天混然，此天洞然。益則有損。氣動則剛。剛則益折，錯，喪失天真。
上五十五章，善建者不拔，德之厚也，故次之以含德之厚比於赤子者，不失赤子之心也。赤子之心純一不雜，無害於物，物亦不能害。不知有男女之別，其亦作，精氣所至也。雖作而無心，故能全其至精。終日號啼，其聲不變，沖和所致也。修身以此，則能全其本然，是謂含德之厚。苟失其赤子之心，作而心動，天真喪也。赤子之心既發便不自然，發而不遠而知覺，亦可反常，故曰明。苟不知覺而縱其所欲日增日盛，精氣耗散，故曰不祥。血氣既盛，又縱心而使之愈盛也。氣血盛則形衰矣，是謂不道，不道則早已也。
欲識混元面，先存赤子心，此心常不昧，法體證黃金。
默而成之，口頭三昧。無言，無見，無爭，無事，無我，無人，一以貫之。忘情，忘形；忘物，忘機；忘有，忘無。一切忘盡，真常獨存。
上五十六章，含德之厚則能緘默，故次之以知者不言，非不言也，無可得而說也。尹真人云：非道不可言，不可言即道。正謂此也。予謂：多言獲利，不若默而無害也。
絕利終無害，無親便不疏，多言應有失，爭似觜盧都。
不偏不倚，無計，無謀，無為，無執。性徹，理融。利欲所惑；奇貨所眩；末伎所遷；法出奸上。不尚權謀；不用利器；不貴奇貨；朴，蒲卜切。以正治國。
上五十七章，上章云知者不言，得其正也，故次之以正治國也。多忌諱；多利器；多技巧；多法令，皆不正也。上無忌諱則民裕，絕權謀則民化，薄稅斂則民富。道之以德則民朴，無為、無事、無欲、好靜皆正也。以此治國則海晏河清，以此行道，道泰時亨。以此修身，氣固神凝，一人正，萬民皆正，一心正，萬化皆正，一身正，萬事皆正。正之義大矣哉。
着意頭頭錯，無為又落空，自從心路絕，無日不春風。
悶，音門。無為寬裕，質朴有余；有為嚴謹，缺，音軋。貪婪無足畏禍則福必至，忽福則禍必至。禍福無門，惟人自召。惟正可守。恃正則為奇，矜善則為妖。與道相反，迷遠不復。方正其身，使心自化，清廉其德，使民自化，梗直其行，使物自化，含畜其光，天下化成。
上五十八章，上章無為無事，使民自化。寬大之治也。故次之以其政悶悶，是謂上寬裕則民淳實，上多事則民昏暴。悶悶，寬也。察察，謹也。寬則得眾，盡法無民。禍福相倚；正奇相待；善妖相反，理之然也，可不成戒！諸修福不如遠禍，用正不若閒邪，正難為善，苟自矜為奇，德則反為妖。正之為正，斯不正已；善之為善，斯不善已，是以聖人方正其身，刑罰清而萬民服，清廉其德，不惡而嚴。梗直其行，和而不流，清明在躬，應其太察。自昭明德，故結句云：光而不曜。學者洞此，長生久視之道得矣。
倚善功難遂，矜奇事轉迷，世間無限事，伶俐不如痴。
存心養性，嗇，音色。凡事從儉。妙在機先；含德之厚；無所不至；廣大悉備；天理在我；生生不窮；性海彌深，命基永固，曷有終窮。
上五十九章，接上章其政悶悶之義，治人事天，莫若從儉。以國言之，省刑罰，薄稅斂；以身言之，省言語，節飲食；以心言之，省思慮，絕視聽。盡其心，養其性，可以事天地。
生事事生，省事事省，不省不生，斷蹤絕影，雲在嶺頭閒不徹，水流澗下太忙生。
擾之則縻。蒞，音利。清淨無為，陰魔？首；邪不干正；大制不割。形神俱妙，道德感通。
上六十章，以正治國；其政悶悶；治人事天皆治大國之義。小鮮者，細小之魚也。譬如烹鮮，擾之則縻，言治平天下，擾之則亂也。以無為正其心，以清淨養其性，卑以自牧則民心悅服，天下歸往也。往而不害，天下和平，使剛暴無以施其能，鬼不神也。至於化暴從善，雖有強能而無害物之心，聖人亦不加刑於小人，上下以德相交，故兩不相傷。以之修身，清淨無為為本，則情欲絕而陰魔消散，形存壽永，精復神全，此長生久視之道也。
本自見成，何須扭捏，才着一毫，眼中着屑。一句合頭機，萬載系驢橛。
上善若水，眾高附下，眾剛附柔。靜為躁君，眾動附靜。以大就小；以小事大。小必歸大，大必納小。畜，凶入聲。謙卑接下，卑順承上。上遜下順，各當其分，高以下為基。
上六十一章，接上章德交之義，下流者如水之卑下，則眾水歸之。柔勝剛，靜勝動，聖人卑謙自牧，安靜應物，則天下化成。上以下下，下下以下順上，上遜下順德交歸焉。修身以此心，愈下而道愈高，身愈退而德愈進，謙尊而光卑而不可窬，故曰大者宜為下。
大不做大，小不做小，好笑好笑，當面諱了。等閒伸出無為手，不動干戈定太平。
無所不容。至尊、至貴，皆賴道蔭。足以悅眾，行，去聲。足以出眾，我亦善之，亦可使之反善，作之君，作之師，非寶，非貴，道尊，德貴。善人之寶。見成有底，不貴於人，善貸且成。
上六十二章，接上章之義，奧者，大也。寶者，貴也。保者，萬物恃之以生也。雖下愚不肖者，未嘗離也。舉動應酬無非此道，百姓日用而不知者，為塵識所昧。立天子置三公，作之君，作教師，化下民使不善者從其化。拱壁駟馬見，不足為貴，不如坐進此道。修己以安百姓，先之以敬讓而民不爭；陳之以德義而民與行；示之以好惡而民知禁，是以聖人常善救人，故無棄人。求則與之，有罪宥之不責於人，有罪以免，故天下尊之也。
終日忙忙走，回頭便到家，悟來無一事，不會亂如麻。
藏神於神，藏心於心，藏形於形。倒行逆施，不責於人，易，去聲，下同。其脆易破，其微易散；從微至着，積小成大。聖人不自聖，成聖在民。得之易，失之易，輕易難成。不可輕示，得之難，失之難。
上六十三章，為無為發上章萬物之奧，為無為，無所不為；事無事，事事有成；味無味，其味幽長，此三者道之奧也。大者小之，多者少之，怨以德報之，圖難於易，為大於細，積小成大，從微至着。聖人功業大成，不自為大。天不自天，成天者物。聖不自聖，成聖者民。以其不自聖故能成聖。為大必自細，升高必自卑，難事易成，易事難成，易事不可輕示，輕則人忽之，故聖人猶難之，得之難，失之難，凡事不輕易則終無難。
說易非容易，言難卻不難，個中奇特處，北斗面南看。
易，去聲，下同。居安慮危，作事謀始。圖難於易，圖大於細。防患於未然，治之於未有。從微至着；積小成大；自近至遠。貴在謹始，謹則不失，無不克。善抱不脫，有所施設，不謹其始，焉得有終。初心不昧，焉得有敗。欲人之不欲，轉物，學人之不學，遷善，識法者恐。
上六十四章，接上章之義，其安易持，言作事謀始。修真志士正心於思慮之先，抑情於感物之前，則心易正，情易絕，苟治事於己亂，遠禍於己萌，不亦難乎！積小成大不可救也。故易有履霜堅冰之戒，傳曰：臣殺其君，子殺其父，非一朝一夕之故。其所由來者漸矣，由辨之不早辨也。系云：惡不積，不足以滅身。又云：惡積而不可解，可不戒之哉。苟有覺於己差，之後篤力而反，猶可復元。終不如未見形跡而解，不勞而復。故曰：其微易散，其未兆易謀也。又云：為者敗，執者失。戒之猶切，聖人學人之不學，欲人之不欲，無執無為始終如一，永無危殆。若向這里會得，凡事謹始，焉有敗失。事之未萌悉皆先兆，知則不為，為則不失復初九，以之盡此道者其惟顏子乎？
差之毫厘，失之千里，急走回來，猶落第二。臨崖馬失收韁晚，船到江心補漏遲。
不識不知，其政悶悶。其政察察。道之以智，其民不足；道之以德，其民有余。楷口駭切。寬則得眾，盡法無民。收拾短長，合道。愈探愈深，愈求愈遠，不與萬法為侶，逆行順化。
上六十五章，其安易持，反善之速也。故次之善為士者，非以明民也。言無為寬大治平天下，民之福也。有為嚴謹宰制下民，國之賊也。民之難治以其多事，是以聖人以無為清淨治國，使夫知者不敢為。雖與物反，久慣自然，民遂其生獲百倍之慶，天下治平成大順之化，盡此道者是謂玄德。
一切有為法，三千六百門，從頭都堪過，皆是弄精魂。吾獨抱無名朴，無限群魔倒赤幡。
由其卑下，大國下流，異派同歸。謙退；克己。民忘其勞，民忘其死。樂，音洛。以德服人，中心服謙讓也，天下和平。
上六十六章，善為士者卑以自牧，故次之以江海為百谷王，即上善若水之義。以言下民，民忘其勞；以身後民。民忘其死，皆道德感通也。修真志士以卑自牧，則身修。
上善若水，利物無窮，貫金透石，隔礙潛通。有意留人千里月，無心送客一帆風。
萬物推尊，當面諱了。無可比擬，似個什麼。才可比，便不大！分文不直，珍重，珍重。仁惠，節約，謙退。無不克；無不備；無不服。剛暴也；貪欲也；強梁也；死之徒。仁，仁人之兵不可敵，仁則能守。惟德是輔，天地大德曰生，聖人守位曰仁。
上六十七章，身愈下而德愈高，江海所以能為百谷王，聖人則之，故天下皆推尊，為大不肖，言無可比也。又謙下之辭，慈忍、謙退、儉約、卑下，故似不肖。流俗皆尚廣大、強梁、血氣之勇也。殊不知慈忍、謙退、極廣大，慈之一字戰則勝，守則固，仁者無敵，真勇也。
莫飲無明水，休生差別相，浮雲散碧空，萬里天一樣。
慈忍；怒，音弩葉武。柔和；謙讓；卑遜。至謙，至柔，至慈，合道。
上六十八章，不武不怒不爭，發上章不肖之義，不爭之德，用人之力，皆仁慈之謂，故曰配天。以此修身，則形存壽永也。
不文不武，無得無失，摸着鼻孔，通身汗出。分明只在眼睛下，擬議之間隔萬山。
慈忍；謙退，行，下音杭。不武；攘如羊切。不怒；不爭；為下。勇於敢則殺，喪，去聲。強梁者，死之徒。仁人之兵，天下無敵。
上六十九章，接上章不武之義，行無行以下至於哀者勝，皆不怒無爭之謂。
好勝終須敗，唯慈善守成。不勞施寸刃，天下賀升平。
慈忍而已，儉約而已。信不及也，力不及也。開口顯道，舉動見道。自昧了，見不明。孰是知音，孰肯承當。內蘊道德，外行卑下。
上七十章，前章云哀者勝，謂仁慈無敵，故次之以甚易知，甚易行。世人莫能知，莫能行者，信不及也。間有信之者又不能行，力不及也。是以聖人被褐而懷玉，含華隱耀也。
至道不難知，人心自執迷，疑團百雜碎，驀直到曹溪。秋月春花無限意，個中只許自家知。
真知，妄知。惟恐有知，終無妄知。知如不知，忘其所知。無所不知。
上七十一章，知不知，上，接上章吾言甚易知。聖人無所不知，不自以為知，真知也。世人無所知，自以為知，妄知也，故曰病。若知妄知為病，而病其病，則妄知之病瘥矣。聖人所以不病者，以其病其多知，是以不病也。
賣弄胡須赤，矜夸口鼓禪，若能如是會，見性待驢年。
無忌憚，自作自受。肆情縱意，厭，平聲，貪生無足。錯，更錯。反是不肆其情；不厚其生。去羌呂切。
上七十二章，上章云不知知，病。不知為知，所以無忌憚也。故次之以民不畏威。世俗之人不畏大威，無狹其居，無厭其生，尚廣大而厚其生也。不知厭足取禍之由，故曰大威至矣，有道者反是。
苦瓜連根苦，甜瓜徹蒂甜，可憐貪欲者，知味不知厭。
強梁者，死之徒，柔弱者，生之徒。有殺有活。惡鳥路切，造物不容，知則不敢，不敢輕示，不與物兢，物莫能勝，大音希聲，扣之則應，寂然不動，感而隨通，坦，音闡。任運自然，無所不克。包羅無外，雖然疏闊，物莫能逃。
上七十三章，接上章民不畏威，言世人不畏公法，敢於好勇，殺身之本也。勇於不敢，終身無害。勇於敢，血氣之勇也；勇於不敢，義理之勇也。
敢勇常輕死，頑牛不畏鞭，試看狂劣者，鼻孔幾番穿。
肆情逐幻，抱薪救火。以情攝情，不得放過，誰肯？天不容奸。不是當行家，事不干己，班門弄斧，自取其害。
上七十四章，接上章勇於敢之義，民不畏死是上之政化不善，民失其業也。民失其業欲遂其生，故不畏死。又加之刑禁，使民畏死，則是致民於死地也。盡法無民天之所惡，故聖人亦不容也。常有司殺，謂天不可欺也。代司殺者，謂掌刑罰之官也。代大匠斫，謂不當也。希有不傷其手，言用刑之極，有傷和氣也。聖人於此，戒省刑罰之切也。
虛空無聲，牆壁有耳，更問如何，劈胸便捶。大地掀翻行正令，倚天長劍逼人寒。
荒？，厚斂則民飢，多欲則心荒，常不足。紛亂，事繁則亂，常不定。忘命，貪欲無厭，不顧危亡。不厚其生，不自生故長生。
上七十五章，接上章民不畏死之義，民之飢，民之難治，蓋由政教不正。民不遂其生，是以貪生而不顧危亡也。道之以刑則民暴，道之以德則民格，上好靜則民樂而從其化也。
智慧皆為垢，聰明總是塵，絲毫不掛念，性海自澄澄。
一團和氣，和氣散也。和氣全，和氣絕。剛暴殺身之本，柔和養生之要。恃強則敗，木剛則折。沉淪之本，處，上聲。上同，升騰之象。
上七十六章，接上章之義，上之政化不善有傷和氣，故天下多剛暴。以無為清淨修己，足以挽回和氣。民遂其生，樂其業，刑不試而萬民悅服。何剛暴之有？是以修齋治平，皆以柔和為本。以丹道言之，和氣存則水火交濟，和氣散則水火相違，故柔弱處上。
柔弱未是善，剛強未是惡，爭如養太和，逍遙常快樂。
稱物平施，損上益下；裒多益寡。虧盈益謙。反是，損人益己。損己益人，效天。損，損，見，音現。損之又損。
上七十七章，接上章強弱之義，損有益無大道也。強大者必受損，柔弱者必受益。惟有道者則天而行，損情益性，損多益寡，損己益人。損有余益不足，損之又損以至無為。
益之常不足，損則卻寬剩，只這克己心，便是平等秤。
上善若水，棒打不開，無物可比。屈己者勝，軟能蝕堅，眾所共知，擔負不起。諦聽：海納百川；處眾人之所惡。與物相反。
上七十八章，接上章損益之義，至卑至弱莫過於水，破堤決岸莫之能御，以此可見柔勝剛，若勝強也。天下人皆知而不能行，何哉？不肯卑下故也。眾人所惡垢與不祥，惟有道者則能受之。
弱者從他弱，強者任他強，休生分別相，識取法中王。但觀浩淼無窮水，幾處隨圓幾處方。
施恩成怨；錯，契，音挈。下同。葉徹，誠信及物，克己。性靜情逸，心動神疲。至公，惟道是從。
上七十九章，接上章剛柔之義，以恩和怨，怨難解。而心尚存，安可為善？不如責己。恩怨兩忘，則民心自然感德而契之也。大德之人則司契，下德之人司徹，明徹者通也。只知通為明斷，殊不知盡法無民矣，安可為善。司契者存誠信與民心，契也。
明斷傷和氣，施恩惹禍殃，不如司左契，恩怨兩相忘。
不貪。不尚賢；安分。不動，不爭。反朴。忘味，忘形，忘動，樂，音洛。忘憂。望，平聲。對境無心，外境不入，內境不出，終身在道，忘其彼此。
上八十章，上章云執左契，謂以到感民則自然契合，無爭奪也。故次之以小國寡民，言知足而不貪也。國雖小，民雖寡，自以為足，使有才能者不得見用，則民自然無知無欲，不遷不變，無爭無兢，安守常分，服食興居常樂於道，鄰國彼此無犯，永無爭奪也。
無為境界，能小能大，放去收來，廓然無礙。本來面目現堂堂，世界壞是渠不壞。
良藥苦口，口頭三昧。無分別相，妄生差別。頭頭總是，物物有礙。不增不減，用之不盡，普濟無窮。生生不已，無所不利；則天而行，慈忍儉約。
上八十一章，信言不美，忠言逆耳也。美言不信，巧言令色也。真實之言淡薄，虛妄之言華飾，善為道者無分別，故不辨。善辨者致爭之由，故曰不善，真知者光而不耀，故曰不博。廣博者明見於外，故曰不知。聖人損其所有，愛養萬物不為主，故曰不積。養其無象，象故常存，守其無體，體故全真。視之不足見，聽之不足聞，用之不可既，故曰為人愈有，與人愈多，天地大德曰生，故曰利而無害，聖人守位曰仁，故曰為而不爭。只這末後一章總發前八十章之蘊也。經云：可道非常道，可名非常名，不言之教，無為之益，希言自然，淡乎無味，進道若退，明道若昧，廣德若不足，大白若辱，曰希，曰夷，惟恍惟惚，大音希聲，大器晚成，正言若反，已上等語雖不美聽，其中有信，故曰信言不美，可道、可名、可見、可聞，持而盈之。揣而銳之，金玉滿堂，善之為善，美之為美，樂之與餌，聲味俱美，已上等語雖美與聽，終不實也，故曰美言不信。若吶、若拙、若愚、若朴、若屈、若昏，不尚己賢，不貴奇貨，儼兮若客，敦兮若朴，曠兮若谷，渾兮若濁，知白守黑，知榮守辱，不自見，不自是，不自矜，不自伐，已上皆不辨之善也。尚奇務貨，自高、自大、自見、自是、自矜、自伐，勇於敢，嗜於欲，不畏威，不畏死，不知足，不知止，強知、前識、昭昭、察察，已上皆不善之辨也。不出戶知天下，不窺牖見天道，塞其兌，閉其門，挫其銳，解其紛，和其光，同其塵，不言而信，不見而名，無為而成，已上皆知者不博之謂也。知物、知人、知事、知外，無狹其所居，無厭其所生，開其兌，濟其事，舍儉且廣，舍後且先，不知為知，皆是妄知，已上皆博者不知之義也。為而不恃，長而不宰，功成不居，絕聖棄智，絕仁棄義，絕巧棄利，少私寡欲，見素抱朴，損之又損，以至無為，去甚，去奢，去泰，無知、無事、無欲，已上皆不積之義也。至於曲全、枉直、窪盈、弊新、萬物歸之，萬民化之，天地合之，廣施博濟。不窮不弊，不殆不勤，用之不可既，此為人愈有與人愈多之義也。天之道生成運化稱物平施，生之畜之，長之育之，成之熟之，養之覆之，無所不利，至公無私，惟德是輔，不言善應，不召自來，高者抑之，低者舉之，有余者損之，不足者與之，一切有情無不覆燾，此利而無害也。聖人之道守雌抱一，處柔行謙，和光同塵，後己先人，同於道，同於德，同於失，方而不割，直而不肆，光而不耀，不責於人，善貸且成，善者善之，不善者亦善之，小國寡民，自以為足，使民反朴忘其彼此，民至老死不相往來，皆不爭之義也。只這不爭二字，八十章之要也。若是信得及底，把這不爭二字為日用，久久純熟則自然造混元之境，真常之道至是盡矣。象帝之先明，妙本得矣，且道不爭二字作麼會？咦！放倒門前剎竿着。
爭之常不足，讓之則有余，無爭功不間，萬化悉歸渠。