八、釋佛道品二：初、釋品題佛道者，諸佛果位，所證菩提究竟大道，三惑凈盡，二死永忘之妙覺也。文殊下問云何通達佛道，正問此道之因，云何修之可以通達也。
二、釋經文三：初、明云何通達佛道二：初、文殊問爾時，文殊師利問維摩詰言：菩薩云何通達佛道？
肇公曰：如上所云諸佛之道，以無得為得，此道虛玄，非常行之所通，通之必有以，是故問之。
二、維摩答二：初、總答維摩詰言：若菩薩行於非道，是為通達佛道。
有非道，有佛道。非道者，九法界之道也。若以十惡道而通達三途之道，以十善道而通達三善之道，以四諦十二因緣而通達二乘之道，以六度萬行而通達菩薩之道，此皆以非道而通達非道者也。若如此經三心、九行等，法華定慧力莊嚴，華嚴一心法界如虛空，楞嚴正修行處，圓覺有大陀羅尼等，此以佛道而通達佛道者也。此之二種，皆為經常之道。圓頓初心，背乎非而修乎是，順乎經而行乎常，乃十方三世不易之道也。若今之行於非道，通達佛道，言雖反而理實正，跡雖逆而本順，如曰行五無間而無惱恚，至於地獄，無諸罪垢，尚何道而非佛乎？然亦不得已而故為是道也。茍得其已，則一向於是道，而通達佛道，何必定反經而逆常乎？前不云乎龍象蹴踏，非驢所堪，豈凡下廝劣之可希冀哉？若夫初心有行非道，通達佛道，則又有維摩問章，六十二見為如來種，此為觀於非道，通達佛道，鑛沙精金，又不可以不辨也。
二、別答二：初、問行於非道又問：云何菩薩行於非道？
二、答行於非道十六：初、約三惡之果報示三：初、地獄道答曰：若菩薩行五無間而無惱恚，至於地獄，無諸罪垢；
肇公曰：五逆罪，必由惱恚生，此罪舍身必入地獄，受苦無間也。菩薩示行五逆而無惱恚，是由不以逆為逆，故能同逆耳；若以逆為逆者，孰敢同？又曰：罪垢，地獄因也。示受其報，實無其因。
至于畜生，無有無明、憍慢等過；
肇公曰：癡慢偏重，多墮畜生。
至于餓鬼，而具足功德；
肇公曰：慳貪無福，多墮餓鬼。
燈曰：行五無間，至于地獄，至于餓鬼、畜生，行於非道也；無恚惱、罪垢，無有無明、憍慢，而具寶手功德，佛道也。此并以十不善道，而通達佛道者也。
行色、無色界道，不以為勝。
凡夫不了，生色、無色界，恃果報極勝。今雖示生，為化同天，初不以之為勝，此以行十善世禪非道，而通達佛道者也。
示行貪欲，離諸染著；示行瞋恚，於諸眾生無有恚礙；示行愚癡，而以智慧調伏其心；
前約示行三途果報以明，如調達之示行五逆，生身墮獄，佛遣親弟慶喜，至獄問安，兄今苦否？答曰：吾在地獄，如受三禪之樂。此正行五無間而無惱恚也。今行三途之因，文勢略同，義不為重。
示行慳貪，而舍內外所有，不惜身命；示行毀禁，而安住凈戒，乃至小罪猶懷大懼；示行瞋恚，而常慈忍；示行懈怠，而勤修功德；示行亂意，而常念定；示行愚癡，而通達世間、出世間慧；
示行六蔽，行於非道也；而不乖六度，通達佛道也。
示行諂偽，而善方便，隨諸經義；
諂偽，邪道也。經義，正道也。雖示行邪，而心隨正，正故能通達佛道也。
示行憍慢，而於眾生猶如橋梁；
示行憍慢，而形跡雖若高山，度生謙光，則又卑如橋梁，謂菩薩和光同塵，濟人利物，有若此也。
示行諸煩惱，而心常清凈；
煩惱污染，非道也；心常清凈，故能通達佛道矣。
示入於魔，而順佛智慧，不隨他教；
魔道愚癡，因隨他教，與佛智慧順理反。今言菩薩雖示入於魔之非道，其實順佛智，而通達佛道也。
示入聲聞，而為眾生說未聞法；
聲聞人，但能從佛聞說四諦聲而自了，不能以佛道聲令一切聞。今菩薩，跡同本異，故能於此而通達也。
示入辟支佛，而成就大悲，教化眾生；
聲聞如獐獨跳，不顧後群；辟支如鹿於邑，悲亦奚為？是則於聲聞雖曰有悲，於菩薩未為悲也。今菩薩雖示行辟支之小悲，實成就菩薩之大悲，故能通達佛道也。
示入貧窮，而有寶手功德無盡；示入形殘，而具諸相好，以自莊嚴；示入下賤，而生佛種性中，具諸功德；示入羸劣丑陋，而得那羅延身，一切眾生之所樂見；示入老病，而永斷病根，超越死畏；
貧窮、形殘、下賤等，非道也；而有寶手功德等，佛道也。跡行非道，而本通佛道，菩薩功德固不可得而思議也。
示有資生，而觀無常，實無所貪；示有妻妾彩女，而常樂遠離五欲淤泥；
現於訥鈍，而成就辯才，總持無失；
什公曰：如太子慕魄比之也。
示入邪濟，而以正濟度諸眾生；
肇公曰：津河可度處，名正濟；險難誑處，名邪濟。佛道名正濟，外道名邪濟也。
現遍入諸道，而斷其因緣；
眾生輪回六道，以有十二因緣為之牽連故也。菩薩先已斷此因緣，示現入之，是以能通達佛道也。
現於涅盤，而不斷生死。
眾生背涅盤而順生死，二乘背生死而順涅盤，菩薩於是不偏不倚，會於中道，不斷生死，所以能入六道，隨形化度，現於涅盤，所以如蓮華出水，離於淤泥。
文殊師利！菩薩能如是行於非道，是為通達佛道。
約教者，此皆別、圓地住菩薩乃能行之，不入藏、通菩薩之手也。
觀解者，觀一念心具足十界。本具佛界，圓滿清凈，即是佛道；若九界心現起之時，皆名非道。行人不撥非道，而別觀佛道，了九界心，無非修惡，而此修惡乃全法界之水，以為九法之波，能觀修惡，即是性惡，性惡融通，無法不趣，任運攝得佛界性善，如全波即水，水外無波，是為觀心行於非道，通達佛道也。
二、明云何為如來種二：初、維摩問於是，維摩詰問文殊師利：何等為如來種？
或問：上問佛道，與今問如來種，同異何如？
答曰：同而不同，不同而同。曷為同？佛即如來，如來即佛，豈有二體？是故同也。修性因果，二門各異，故不同也。蓋佛道屬果，菩薩行於非道，因能通果，今如來種猶約眾生因地以論，一不同也；豈非前答論修，今答說性？二不同也。故曰同而不同。言不同而同者，前答菩薩行於非道，通達佛道，皆是性惡法門中事，人獨知菩薩能行於非道，通達佛道，不知此之法門其來有本，正文殊所答，六十二見及一切煩惱，皆是佛種。惟其如此非道，皆是佛種，是故菩薩於其果上，證此法門，隨機化導，稱性行之，而與佛道不相違背，而能通之達之，故曰不同而同也。故予所著性善惡論，約六即以明性惡法門，正在乎此。
二、文殊答二：初、約有為明種二：初、歷法明種五：初、總指苦道即法身文殊師利言：有身為種，
身即苦道，有身即有苦故也。迷之則法身為苦道，悟之則苦道即法身，故為如來種。此指正因佛性以為種也。
無明、有愛為種，貪、恚、癡為種，四顛倒為種，五蓋為種，
此之四法，皆煩惱道攝。迷之則即智明以為癡暗，悟之則即癡暗以為智明，故為如來種。此指了因佛性以為種也。
前云眼、耳、鼻、舌、身、意皆為凈土，故六入皆為種也。此亦指正因為種也。
七識處為種，八邪法為種，九惱處為種，
什公曰：初禪中，除劫初梵王及劫初諸小梵，自後合為一識住；劫初唯有梵王，未有余梵，梵王念欲有余梵，余梵爾時遇會來生，梵王因起邪見，謂是己造，余梵亦自謂從梵王生，雖有精麤，其邪想不異，是名異身一想，第二識住也；二禪，形無優劣，而心有若干，除入解脫，種種異念，是名一形異想，是第三識住也；三禪，形無精麤，心無異想，所謂一樂想，是第四識住也。并無色前三地，是名七識住也，或似人形，或似象馬形。似象馬者，有人乘之，徑淩虛而去，或但見聞此藥，眾病即消也。
劫中有饑饉，現身作飲食，先救彼饑渴，卻以法語人；
三、救刀兵災二：初、以慈悲息諍劫中有刀兵，為之起慈悲，化彼諸眾生，令住無諍地。
什公曰：將來世劫盡時，刀兵起，人壽十歲，婆須密從忉利天下，生王家作天子，化眾人言：我等祖父壽命極長，以今瞋恚無慈，故致此短壽。是故汝等當行慈心。眾人從命，惡心漸薄。此後生子，壽二十歲，如是轉續，至彌勒時，八萬四千歲也。
若有大戰陣，立之以等力，菩薩現威勢，降伏使和安。
什公曰：兩陳相對，助其弱者，使之力等。二力既均，無相勝負，因是彼此得相和安。如宜僚弄丸，尚使解兵，矧菩薩慈力被之，自然釋諍矣。
一切國土中，諸有地獄處，輒往到於彼，勉濟其苦惱；一切國土中，畜生相食噉，皆現生於彼，為之作利益。
什公曰：如過去世時，人無禮義，殘害長老。菩薩現猴、象及鳥，推敬先輩，令人獸修善，咸相和順，如大智度論說。文略闕餓鬼，具論應有。
示受於五欲，亦復現行禪，令魔心憒亂，不能得其便。火中生蓮華，是可謂希有，在欲而行禪，希有亦如是。
肇公曰：欲言行禪，復受五欲；欲言受欲，復現得禪；莫測其變，魔羅所以憒亂。自非靜亂齊旨，孰能兩之？
燈曰：菩薩示現受欲者，欲以欲鉤牽之，令入佛道也。惟欲令其入於佛道，是故受欲，而又復行禪。禪者，那伽大定禪也。世之談口頭禪者，無以此藉口可也。
或現作婬女，引諸好色者，先以欲鉤牽，後令入佛智。
欲鉤者，菩薩以欲而為香餌，以鉤眾生之邪思，入於佛智也。蓋眾生所嗜，惟在於欲，茍先以離欲而劇化之，是拂其性，而拒教矣。是以先順其欲而鉤之，漸以誘之，令終入於佛智而後已也。
十四、雜明諸化六：初、同事佑眾或為邑中主，或作商人導，國師及大臣，以佑利眾生。
諸有貧窮者，現作無盡藏，因以勸導之，令發菩提心。
我心憍慢者，為現大力士，消伏諸貢高，令住無上道。
肇公曰：慢心自高，如山峰不停水。菩薩現為力士，服其高心，然後潤以法水。
其有恐懼眾，居前而慰安，先施以無畏，後令發道心。
或現離婬欲，為五通仙人，開導諸群生，令住戒忍慈。
什公曰：世無賢圣，眾生下劣，不入深法，故化以戒忍也。
見須供事者，現為作僮仆，既悅可其意，乃發以道心。隨彼之所須，得入於佛道，以善方便力，皆能給足之。
如是道無量，所行無有涯，智慧無邊際，度脫無數眾。
假令一切佛，於無數億劫，贊嘆其功德，猶尚不能盡。
誰聞如是法，不發菩提心？除彼不肖人，癡冥無智者。
如上所說，大體大用，具於一心，稱性施設，發僧那於始心，此也；終大悲於赴難，此也。一一現成，毫無造作，凡有心者，皆當必得，故曰誰聞如是法，不發菩提心？除彼芽焦種敗，不成法器，乃與菩提不肖類人，兼世間愚癡暗冥，了無知覺之者，則不能發此心也。此品始於佛道，中於如來種，後於法門攝屬，生起三相，宛有次序。蓋謂菩薩欲行非道，通達佛道，必須具足六十二見為如來種；果得其種，而行佛道，則法門攝屬，大體大用，必成就也。
若判教者，圓頓可知，至於觀心，則又為此章正宗，其間大意，又不可不明。何也？蓋諸觀法，雖義趣多門，要惟天臺所立三種觀法，攝無不盡。三種者，荊谿大師止觀義例中云：夫三觀者，義惟三種：一者、從行，唯於萬境觀一心，萬境雖殊，妙觀理等，如觀陰等，即其意。
此如今經菩提大道，當於眾生心行中求；行於非道，通達佛道等，楞嚴等經，觀陰、入、處界，即其義也。二、約法相，如約四諦、五行之文，入一念心，以為圓觀。
此如今經處處皆有，不能具引。三、托事相，如王舍耆闍，名從事立，借事為觀，以導執情，即如方等普賢，其例可識。
此正如今品實智菩薩母，方便以為父，一切眾導師，無不由是生。畢竟空寂舍，總持之園苑等，皆其義也。以此而知，則天臺所立觀法，甚符佛旨。今若復欲作觀解者，如觀一念心，具足十法界，九界為權，佛界為實，所觀即是諸法實相，能觀即是實智菩薩母，方便以為父也。又如是之心，無非佛心，即是一切眾導師，無不由是生也。如此種種，以類而觀，離指識月，可以意知也。