十力。
此諸佛所得也。大菩薩亦分得之，比佛小劣，故沒不受名。此十通名力者，即諸佛所得如實智門通達一切，了了分明，無能壞緣。二年者，練身也。此式叉尼具學三法：一、學根本，謂四重是；二、學六法，即羯磨所為，謂染心相觸、盜人四錢、斷畜生命、小妄語、非時食、飲酒也。聲聞七眾破戒欲還生者，義合兩途，藏教、通教七眾思惟大乘深理，隨應蒙為各歸本階，不是入大，且得本法，此大乘功也。所言七者：僧、尼、沙彌、沙彌尼、式叉摩尼、近事男、近事女也。
五逆十惡。
暴雨。
上薄報反，猝也，急也，曦也。今依急，或云疾。
阿鼻。
法華私志八云：經云阿鼻等者，此云無間。八大獄中，此最居下，受苦無暫間息，故言無間。亦云捺落迦，此云苦具，亦不可樂，亦非法行處，在於處處。今言地獄，從本處為言耳。
釋批云：無間，梵云阿鼻，新云阿鼻旨，此云無間。此之種有四無間：一、趣報無間；二、身量無間；三、壽量無間；四、受苦無間。地獄者，梵云那落迦，此云苦具，舊云泥梨耶，或言泥羅夜，此非行非諸法行處。
不障出家。
障出家者，的此滅法，法依人弘，而制出家，誰復弘法？人斷法滅，故為至惡。仁王般若經云：國王、大臣自恃高貴，滅破吾法。明作制法，制我弟子比丘、比丘尼，不聽出家引導，亦復不聽造作佛像形、佛塔形，立統官，制眾安籍記僧。比丘地立，白衣高座，時諸國王等，各各至心受持佛語，不制四部弟子出家，當如佛教。佛制如是，但如來教亦不違王，此世界悉檀法也。主看時宜，進止得中，不存破法，與奪任道，計無罪咎。若存破壞，墮獄過雨，如上文說。緇素相得為國存意，遞互安懷，可笑好也。
修六念法。
此自優婆塞六念也，文出大經。又如上文，謂念佛、法、僧、戒、施、天也，即通修也。亦有沙彌六念、大僧六念、菩薩僧六念等，則別修也。此非優婆塞等之所習學，位至彼三，自然合知。又本朝沙彌多無佛法，謂不學六念，不結夏安居，不上布薩堂，不解畜二衣、鉢具，是大無慚，幾與俗異。既無佛法，爭得消施？
又縵衣者，大僧三衣皆有田畔，其沙彌五、七兩衣有緣無畔，是為其異。而今禿頭無心持戒，終無上來種種行法。始從我山天臺混同，何稱有佛法世界耶？其得度緣受戒僧尼只為己活，曾無護法守戒之心，衣色同俗，都無定色，令他客僧義空等責。昔鑒真來此，傳戒有何軌則？僧頭似唐行之與衣，曾無交接，一切行事多與戒背，可傷！可傷！
沙彌總著七條畔衣，或坐僧上，或與同床，如此非違盈滿華夏，貪別請法，無心僧次，與外道法無有差別。朝家可中召請僧次，南都部類拍手調哢。又集會，僧少臈，貪坐上臈之上，此劣鵽猿，無慚無愧，似道㩜者，非此何謂？甚於禽獸，頗存㝹羞影。為法為國，吐是鬼語，仰存道者，且停變白，幸甚！幸甚！
於六齊日。
此事私有略抄，名齊日月集，今不具載，要者披耳。六日者，大智度等黑月三日、白月三日也。白三者，月生八日、十四日、十五日也；黑三者，二十三日、二十九日、三十日也。又合云黑白月八日、十四日、十五日云云。我大日本圣王下敕，三世常，切禁定額寺方二黑內殺生，此甚合佛制，太大隨喜也。無力僧徒恃敕強力，有力在家多被他屈，是圣主德恩深甚。大唐北地，處處立牓，置放生池，十里、二十里隨地牓示，其側人民不敢違敕，但江南不見制，仍在彼日潛戀本朝勝南地事也。互有得失，不可具記。如此土舊諺有闇黑白，僧只讀盂蘭盆經開題，余無所識，於一切時勸俗修齊，使我偏物。讀彼經開題，引列之情，有智自會，仍且停談。
信一實道。
如經初文已解釋之。
得法眼凈。
諸他家疏多云初果，如嘉祥釋法華妙莊嚴王品末，此文為初果也。此墮今宗嫌責，凡釋文者，合尋經旨，一切決之，法眼凈遍大小。若讀小乘，可云初果；若讀共乘，隨義進止；若讀圓乘，可判初住。如此存意，斟酌可決。
今師約純圓門判彼法眼為圓初住，若寄別教，意通初地正性離生。大小各別，豈法眼凈無彼異乎？故今憑師為圓初住，學者斅之，莫愛執小。正說云：說是品時，八萬四千人遠塵離苦，於諸法中得法眼凈。諸經亦多。阿毘達磨雜集論決擇分中諦品之四云：如經言遠塵離垢，於諸法中正法眼生者，此依見道說，諸法忍能遠塵，諸法智能離垢，由彼最初於諸諦中妙圣慧眼為自性故。法忍能遠塵者，由諸法忍永斷一切煩惱塵故；法智能離垢者，由諸法智已斷障垢，依得生故。又於此忍、智兩位，如其次第遍知故、永斷故，道得清凈，依此而說遠塵離垢。又經言見法得法云云。
隨分略集觀普賢經至要句義，敢以莊嚴傳教祖師報恩之志，愿我三圣領十七圣，圓修普賢三七日懺，早同智者二七開悟，十方國土盡普賢境，三種圓融踏金剛座。愿以此功德，普及於一切，我等與四恩，皆共成佛道。退屬瞻智，任改我迷，會入佛慧，莫以形跡。
仁和四年六月二十一日略勘了，乞先預州我使君范今日決證無上佛果。