智度論云：僧伽，秦言眾。多比丘一處和合，是名僧伽。譬如大樹叢聚，是名為林，一一樹不名為林，除一一樹亦無林。如是一一比丘不名為僧，除一一比丘亦無僧，諸比丘和合故，僧名生。
祖庭事苑云：梵語貧婆那，此云叢林。大論云，如上所引。又大莊嚴論云：如是眾僧者，乃是勝智之叢林，一切諸善行，運集在其中。又雜阿含二十五：佛告阿難：汝遙見彼青色叢林否？唯然已見。是處名曰優留曼茶山，如來滅後百歲，有商人子名優波掘多，當作佛事，教授師中最為第一。即四祖優波毱多，梵音楚夏爾。以祖師居之，今禪庭稱叢林也。
忠曰：優留曼茶山在摩偷羅國，見雜阿含。又以優波毱多所居青色叢林，今禪庭稱叢林者，睦庵附會也，固無根據矣。
寶積經菩薩見實會云：過去有王，名曰尼彌，了達諸法，如法為王，
三十三天欲得見彼尼彌王，帝釋天主即告御臣，名摩多梨：莊嚴千馬寶車，往閻浮提鞞提呵國迎尼彌王。
爾時，摩多梨又復將王到須彌頂。爾時，尼彌王遙見青茂叢林，告摩多梨言：彼林定是不顛倒眾生所居之處。摩多梨云：大王！此是忉利諸天善法之堂。
廣說如彼。
宋高僧傳石霜諸禪師傳云：諸得石霜山，便議終焉之志云云。堂中老宿長坐不臥，屹若椔杌，天下謂之石霜枯木眾是也。南方謂之叢林者，翻禪那為功德叢林也。
大乘義章云：禪者，是其中國之言，此飜名為思惟修習，亦云功德叢林。
功德叢林者，從果為名，智慧、神通、四無量等是其功德，眾德積聚，說為叢林。定能生之，因從果目，是故說為功德叢林。
中峰本禪師東語西話云：世稱叢林者，蓋取喻於草木也，法道之所寄，材器之所從出焉。然草木培植則豐，沾濡則榮，霜雪則雕，斧斤則敗。叢林以無上大道為培植，以慈悲喜舍為沾濡，以偷安利養為霜雪，以貪欲瞋恚為斧斤。主叢林者不諳其培植之道，沾濡之理，則草木病矣，況偷安利養之霜雪，貪欲瞋恚之斧斤，時時斫伐而殞獲之，故其草木區萌芽糵猶不暇，而欲望叢林之盛，材器之萃，難矣哉！
聯燈會要智門光祚禪師章云：示眾云：汝等諸人橫擔拄杖，出一叢林，入一叢林，你道叢林有幾種？或有旃檀叢林，旃檀圍繞；或有荊棘叢林，荊棘圍繞；或有荊棘叢林，旃檀圍繞；或有旃檀叢林，荊棘圍繞。只如四種叢林，是汝諸人在阿那個叢林安身立命？若無安身立命處，虛踏破草鞋，閻羅王徵你草鞋錢有日在。
忠按四種叢林出智度論說：彼荊棘作伊蘭。智度論云：如栴檀，譬喻經中說：有栴檀林，伊蘭圍之；有伊蘭林，栴檀圍之；有栴檀，栴檀以為叢林；有伊蘭，伊蘭自相圍遶。佛、諸阿羅漢亦復如是，佛住善法解脫中，諸阿羅漢亦住善法解脫中，住法相應，眷屬莊嚴。佛以大眾圍遶，如須彌山王，十寶山圍遶；如白香象王，白香象圍遶；如師子王，師子眾圍遶。佛亦如是，佛為世間無上福田，與諸弟子圍遶共住。
華嚴經凈行品云：若見叢林，當愿眾生、諸天及人，所應敬禮。
長阿含經世記經閻浮提洲品說：閻浮樹邊空地，種種叢林名。
支那五山者：一、徑山興圣萬壽寺。
在杭州臨安府。二、阿育王山鄮峰廣利寺。
在明州慶元府。三、太白山天童景德寺。
在明州慶元府。四、北山景德靈隱寺。
在杭州臨安府。五、南山凈慈報恩光孝寺。在杭州臨安府武林縣。
宋濂護法錄覺原禪師遺衣塔銘序曰：浮圖之為禪學者，自隋唐以來，初無定止，惟借律院以居。至宋而樓觀方盛，然猶不分等第，惟推在京鉅剎為之首。南渡後，始定江南為五山十剎，俾其拾級而升。黃梅、曹溪諸道場反不與其間，則其去古也益遠矣。元氏有國，文宗潛邸在金陵，及至臨御，詔建大龍翔集慶寺，獨冠五山，蓋矯其弊也。國朝因之錫以新額，就寺建官，摠轄天下僧尼。
虎關鏈和尚曰：唐土五山起於大慧已後，當時靈隱寺兄弟會于直指堂在法堂傍，議定五山，非朝廷之制矣，一徑山，二靈隱等也。或問：靈隱何因得獨議定耶？答曰：靈隱之在京都內也，如日本平安城有北山；徑山則隔遠，如平安於東大寺，故靈隱兄弟得專定之。又徑山本小剎，至大慧，初為巨剎，此時王都在杭州也。
中峰本禪師山房夜話云：及達磨東邁，百丈未生，牛頭橫出一枝，南北宗分兩派，皆腰鎌荷鍤，火種刀耕，執爨負舂，鶉衣丐食，鐵石身心，冰霜懷抱，以佛祖大事因緣，一肩負荷，了無畏怯。蓋行處既親，所到必的矣，彼時安有五山十剎之廣居，三玄五位之奇唱，放收殺活之異作，拈頌判別之殊音？不加雕琢而玉本無瑕，安用規模而眼元自正。自百丈建叢林已來，廣田大宅，指顧如意，其柰正因日墜，謬妄日滋，紀綱日繁，禮義日削。
敕修清規游方參請云：住持遇名勝相看，就送客位回禮云云。而五山大方則不回禮。
日本皇都五山者：一、靈龜山天龍資圣寺。
五山第一。開山夢窗疏石，
嗣高峰。號正覺心宗普濟玄猷佛統大圓國師。二、萬年山相國承天寺。勸請夢窗為開山，春屋妙葩嗣夢窗。為第二世，號智覺普明國師。三、東山建仁寺。開山明庵榮西，
嗣虛庵。號千光祖師。四、慧日山東福寺。開山圓爾辯圓，
嗣無準。號圣一國師。五、京師山又名九重山。萬壽寺。兩開山：十地覺空上人及東山湛照寶覺禪師。
同嗣圣一。瑞龍山太平興國南禪寺。
五山之上。開山無關普門，
嗣圣一。號大明國師。此山為五山之冠矣，蓋準中華天界大龍翔集慶寺冠於五山也。
日本鎌倉五山者：一、巨福山建長興國寺。開山蘭溪道隆，
嗣無明。號大覺禪師。二瑞鹿山圓覺興圣寺。開山子元祖元，
自號無學，嗣無準。號圓滿常照國師、佛光禪師。三、龜谷山金剛壽福寺。開山明庵榮西。
嗣虛庵。四、金峰山凈智寺。開山大休正念，
嗣石溪。號佛源禪師。準開山南洲宏海，
嗣兀庵。號真應禪師。五、稻荷山凈妙寺，開山退耕行勇。
嗣明庵。
夢巖應和尚旱霖集云：應子從容曰：二三子欲聞五山十剎之故乎？五山之稱，古今有。今有何？貴寺不貴人也；古無何？貴人不貴寺也。古者雖窮鄉遠地，蟒巖虎穴，有有道之人處，則有志之士，四方萬里麇至，王公大人望山而拜，過者不敢唾其地，如佛之所住，何寺院大小之問乎？厥後，檀信競造大寺，擇名德主之，人以為道德之所在，而食之豐約，眾之多寡不較矣。今者乃官差住持，僧園加富，而費用殷繁，五山之稱由此而著。
彼方乃吳越錢王置之，后世沿焉不革；此方乃關東平元帥置之。平氏亡，南朝先皇陞南禪為第一，近代又加天龍，余并如舊。法運將季，外衛者不視不擇，由此妄庸之徒垂涎聲利，以機巧，以狐媚，濫膺竊據，紛焉沓然成風成俗也。雖謂聚學者，但以濡沫小惠羈縻其心，學者又貌敬腹非，上下交相欺，蓋牙儈履狶之不如也，遂使古佛叢林忍詬于柳柳州鐵爐步志者，蓋斯輩歟不思五山位名之弊臻于此極。嗚呼！堯舜如在井，則以為黽乎？黽如在天，則以為蛟龍乎？果無此理，則托物焉。欲身之立，名之揚者，不亦甚惑乎？浮光幻影，須臾變謝，來報之說不誣，則吁可恐哉！
二三子一日意行出通衢，偶見禪衲有遠行之色者，問之何往，曰京師南禪，或曰相陽建長。住持者誰歟？曰不知，或曰某人。某人言可為法，行可為師否？三種住持、十科僧業具闕何如？曰不知。且其人與子親舊而省覲耶？又以富囊褚好施予，有所干求耶？曰并無之。若爾，遠趨奚為？曰天下之望剎也。濫廁僧倫，不一日掛錫於其間，不亦恨乎？主人賢否何恤？遂行。余自語曰：甚哉後生之無識也！假如嘯此等之族，千百圍遶，鐘鼓闛鞳，飯氣饙餾，但是一閧之巿，而住持蓋其平也，豈佛祖建立永延慧命之本意也耶？
忠曰：天竺亦有五山名，或言準之立支那五山，我未見其本說，今且錄於茲。
智度論云：問曰：佛何以多住王舍城？答曰：以坐禪精舍多故，余處無有。如竹園鞞婆羅跋恕、薩多般那求呵、因陀世羅求呵、薩簸恕魂直迦鉢婆羅、耆闍崛，五山中有五精舍，竹園在平地。
法華文句云：有五精舍：鞞婆羅跋恕，此云天主穴。薩多般那求訶，此云七葉穴。因陁世羅求訶，此云虵神山。薩簸恕魂直迦鉢婆羅，此云少獨力山。五是耆闍崛山。又云：耆闍崛山者，此飜靈鷲，亦曰鷲頭，云狼跡。
忠曰：剎者，剎竿之義。寺前樹剎竿，故稱寺為剎也。剎竿，見。
支那十剎者：一、中天竺山天寧萬壽永祚寺。
在杭州臨安府。二、道場山護圣萬壽寺。
在湖州烏程縣。三、蔣山太平興國寺。
在建康上元府。四、萬壽山報恩光孝寺。
在蘇州平江府。五、雪竇山資圣寺。
在明州慶元府。六、江心山龍翔寺。
在溫州永嘉縣。七、雪峰山崇圣寺。
在福州侯官縣。八、云黃山寶林寺。
在婺州金華縣。九、虎丘山云巖寺。
在蘇州平江府。十、天臺山國清教忠寺。
在臺州天臺縣。
日本十剎者，歷應五年所定。一、凈智寺。
在相模。二、禪興寺。
在相模。三、圣福寺。
在筑前。四、萬壽寺。在山城。五、東勝寺。
在相模。六、萬壽寺。
在相模。七、長樂寺。
在上野。八、真如寺。
在山城。九、安國寺。
在山城。十、萬壽寺。
在豐後。
康歷年中，重議定：一、萬年山等持寺。
在山城，一山號鳳凰。開山夢窗疏石。二、靈龜山臨川寺。
在山城。開山夢窗疏石。三、安國山圣福寺。
在筑前博多。開山明庵榮西。四、萬年山真如寺。
在山城。開山子元祖元。五、神雞山安國寺。
在山城，舊號北禪寺。開山大同。六、蔣山興圣萬壽寺。
在豐後。山連翁智侃。七、巨鰲山興國清見寺。
在駿河。開山關圣。八、瑞云山定林寺。
在美濃。開山高峰顯日。九、覺雄山大福田寶幢寺。
在山城。開山春屋妙葩。十、龍嶋山崇禪寺。
在出羽。山春屋妙葩。爾後歷代沿革，不得悉記。
十剎之外，甲於禪剎者，為甲剎。支那甲剎有龍翔山集慶寺、華藏山顯報寺等，不得盡錄。日本甲剎有平安山佛心寺、靈龜山景德寺等，不得盡錄。
忠曰：鄰寺、鄰山言鄰封。封者，封疆也。
敕修清規尊宿遷化有鄰封遺書。
忠曰：大德寺、妙心寺稱山鄰矣。吾聞諸先師，蓋為其在五山之鄰封也。或曰五山僧自稱叢林，貶大德、妙心，稱山林，故五山僧制大德、妙心長老入寺疏多用山林兩字，意在輕侮，謂我輩居公方官寺，渠自居山林也。余謂此說差矣。夫大德、妙心，天子敕愿寺，豈可貶稱哉？五山亦各有山號，而各稱叢林，豈非山林耶？故支那五岳，亦有以山林稱之者。
居頂圓庵集木庵再住天童京城方外交疏云：圣人同一心，豈分竺乾、洙泗？天下無二道，何論鐘鼎、山林？
蓋鐘鼎謂儒在朝廷，山林謂釋在佛寺。又愚庵及禪師錄凈慈冬至小參云：千載南屏古道場，目前無法可論量。群陰銷盡陽生也，四海同瞻化日長。如是則鐘鼓山林依舊，太平氣象維新。
夫天童、凈慈皆居五山之一，住天童疏而居頂有此詞，凈慈小參而愚庵有此言，則山林之目何在貶抑？故其說無謂矣。
又敕修清規圣節疏語曰：山林鐘鼓樂化日之舒長，草木昆蟲被膏澤之滲漉。
此之疏，五山大方蕞剎、巨剎可皆通用；而取蘇軾句，成山林鐘鼓之語，五山亦可稱山林矣。又叢林者，凡眾僧所集處之稱，五岳何得專稱而令他不稱哉？
東坡贈清涼寺和長老詩云：老去山林徒夢想，雨余鐘鼓更清新。
忠曰：請諸方名宿住持，不拘甲乙，故為十方剎也。
敕修清規請新住持云：凡十方寺院住持虛席，必聞于所司，伺公命下，庫司會兩序勤舊茶，議發專使修書、制疏，茶湯榜請書記為之。
義堂信禪師日工集云：上杉兵部來和會報恩永式。堂曰：昔十方諸檀為先師造寺不可勝計，特以天龍為十方剎。兵部曰：吾聞臨川以下大小寺院皆為度弟院，今此瑞泉亦然。
空華集云：天龍資圣寺以本備十方之居，故先師不允徒弟者掛搭。
詳處。
飜譯名義集云：裕師寺誥云：寺是攝十方一切眾僧修道境界，法為待一切僧經游來往，受供處所，無彼無此，無主無客，僧理平等，同護佛法故。其中飲食眾具，悉是供十方凡圣同有，鳴鐘作法，普集僧眾，同時共受，與檀越作生福之田。如法及時者，皆無遮礙，是宜開廓遠意，除蕩鄙懷，不吝身財，護持正法。
忠曰：寺誥十方義，與請十方僧住持少異焉，然寺通十方，則其義同。
忠曰：未詳何義，蓋對十方剎為言，則己所度之弟子令住持之，甲乙而傳者。
又見處。
義堂日工集云：神崎某，以寺施與，余堅卻之曰：凡今時以度弟院為資者，天下皆是也。余則不然，以有三寶互用之誡也。又云：府君賜東榮寺為度弟院。又云：承新規改度弟院為十方，則許預十剎。余伏以臨川已為十剎首，是度弟也，當寺及普門亦皆度弟，諸方以為何如哉？府君僧錄皆頷之。
首受出家業寺院也。
受業義，見。
傳燈錄云：福州古靈神贊禪師，本州大中寺受業。後行腳，遇百丈開悟，卻回本寺。受業師問曰：汝離吾在外得何事業？曰：并無事業。遂有蜂鉆窗紙因緣。
敕修清規副寺云：掌常住金谷、錢帛、米麥出入。又云：護惜常住，不得暴殄。又云：有補常住，而消禍未萌。又云：常住若不濾水，罪歸主執之人。
忠曰：常住者，行事鈔隨戒釋相篇云：僧物有四種：一者常住常住，謂眾僧舍宇、什物、樹木、田園、仆畜、米麥等物，以體局當處，不通余界，但得受用，不通分賣，故重言常住也云云。
處，詳引四種。
今禪林總轄常住僧物之所，又謂之常住，所謂千年常住也。
二者十方常住，三者現前現前，四者十方現前。詳釋如彼。
釋氏要覽云：增輝記：梵云拓鬬提奢，唐言四方僧物。但筆者訛拓為招，去鬬奢留提，故稱招提，即今十方住持寺院是也。
廣燈錄洞山聰禪師章云：僧問：無根樹子向什麼處栽？師云：千年常住一朝僧。
羅湖野錄云：明州啟霞宏禪師院之山林深秀，有貴人卜葬所，親迎柩至，宏堅臥其穴，不克喪事。郡守仇待制遣人諭之曰：千年常住一朝僧，長老何苦爭耶？宏曰：不可以一朝僧壞千年常住。貴人亦賢者，善其言而改圖。
中峰本禪師山房夜話云：今之苾蒭於所為處，動背至理，惟務惡求，如片地之不獲，或多財以壓之，或重勢以臨之，或構罪以恐之，或挾術以勝之，雖成就於一時，皆煩惱業根，豈福田利益者哉？競以千年常住一朝僧之說為張本，殊不思千年常住茍非定慧資熏，自他兼利，必何所從而得耶？或罔其所自，是猶舍池而招明月，棄樹以集眾鳥，理豈然哉？
禪林寶訓云：妙喜曰：安著禪和子，不過錢谷而已。時萬庵以謂不然，計常住所得，善能撙節浮費，用之有道，錢谷不勝數矣，何足為慮？然當今住持，惟得抱道衲子為先。
虛堂和尚徑山錄有朝廷降賜度牒二十道入常住修造上堂。
公道之疆界也。
敕修清規日用軌范云：不得以兩邊公界手巾拭頭面。公界手巾系著衣後，凈手拭之以披五條也。
祖師塔處也。
臨濟玄禪師錄云：師到達磨塔頭，塔主云：長老先禮佛？先禮祖？師云：佛祖俱不禮。塔主云：佛祖與長老是什麼冤家？師便拂袖而出。
叢林諸院依附本寺者為子院。
都道場者，每郡縣建祝壽道場，以為一郡一縣聚會祈禱之處。義堂日工集云：唐土每城里有都道場，諸宗集會祝圣。
是也。
敕修清規圣節云：或住持赴郡縣都道場所歸時，鳴鐘集眾門迎，詣方丈問訊。
僧史略云：魏大武帝始光二年立道場，至神四年，敕州鎮悉立道場，慶帝生日。
詳引。
忠曰：朝廷定天下佛寺之數有限，此云定額，定額外不許私建寺。
數，或定賦稅數，皆稱定額。
本朝文粹前中書王請以施無畏寺為定額寺狀云：伏愿陛下鴻慈，特降龍渙，準之前例，列之定額。
朝廷管僧道衙門，此謂宣政院。
忠曰：元朝初置之，日本寺社所也。
元史百官志云：宣政院秩從一品掌釋教僧徒，及吐蕃之境而隸治之。遇吐蕃有事，則為分院往鎮，亦別有印。如大征伐，則會樞府議；其用人，則自為選；其為選，則軍民通攝，僧俗并用。至元初，立總制院，而領以國師。二十五年，因唐制吐蕃來朝見於宣政殿之故，更名宣政院。置院使二員、同知二員、副使二員、參議二員、經歷二員、都事四員、管勾一員、照磨一員。二十六年，置斷事官四員。二十八年，增僉院、同僉各一員。元貞元年，增院判一員。大德四年，罷斷事官。至大初，省院使一員。至治三年，置院使六員。天歷二年，罷功德使司歸宣政，定置院使一十員從一品、同知二員正二品、副使二員從二品、僉院二員正三品、同僉三員正四品、院判三員正五品、參議二員正五品、經歷二員從五品、都事三員從七品、照磨一員、管勾一員并正八品。掾史十五人、蒙古必闍赤二人、回回掾史二人、怯里馬赤四人、知印二人、宣使十五人、典吏有差。
續文獻通考云：宣政院，古無之，元立，掌釋教僧徒。
佛祖通載云：迨我皇元世祖皇帝混一海宇，條綱制度一出睿思，謂以俗制於僧，殊失崇敬，諭天下設立宣政院，僧錄、僧正、都綱司，錫以印信，行移各路，主掌教門，護持教法，賴圣天子不負佛囑也。然而裨販之流，好爵縻賢，恃其所貴而貴之，奔走伺候，處污不羞，以敲樸喧囂，牒訴倥偬為得志，不奪不厭，致有囊加巴僧錄枉取栲栳山僧錢，罔咈律行，可謂師子身蟲也。仁宗皇帝居儲宮日，目擊其弊，降旨：除宣政院外，一例革之。是亦不負靈山付囑也。
中峰本禪師錄師子正宗寺陞座云：今乃與宣政院使平章相國及王子、宰相、尚書、侍郎、舍人、宣使一行官從同時會集。
舊說曰：在朝廷曰宣政院，在諸道曰行宣政院。行，奉行也。謂遐方州縣難通治，故置之，奉行宣政院事。
敕修清規兩序進退云：泰定間，脫歡丞相領行宣政院，分上、中、下三等寺院，額定歲請知事員數。
佛祖通載云：元仁宗延佑五年戊午六月，再立行宣政院。又云：文宗天歷元年戊辰，革行宣政院，設立十六處廣教總管府以攝僧。
續文獻通考云：行宣政院，順帝元統二年，革罷廣教總管府十六處，置行宣政院於杭州，除院使、同知、副使各二人，同僉、院判各一人。至元二年，西番寇起，又置行宣政院，以也先帖木兒為院使，往討之。至正二年，江浙行宣政院又設崇教所，擬行中書省理問官，以理僧民之事。
虞集撰云：江淛行省丞相脫歡公，故荅剌罕順德王之子也，以世勛，名德靖重，知大體，兼行宣政院事，領東南浮圖之教。凡大剎，非名德，不輕授。
中峰本和尚錄示脫歡丞相法語云：賢宰相，以是光，沛仁澤，宣大政。
忠曰：脫歡兼行宣政院，故有宣大政之語。
忠按：日本昔時亦有此職名。義堂日工集云：貞治三年甲辰夏，有朝旨，關東幕府始置行宣政院，以十州管內禪教諸剎系焉。
涅盤臺，焚化亡骸之處。
敕修清規尊宿遷化云：喪至涅盤臺。
涅盤臺又名化壇。
幻住庵清規云：默持經咒，送至化壇。又云：公界與鄉人往化人壇上收骨。
慧苑華嚴音義云：僧伽藍，具云僧伽羅摩。言僧者，眾也；伽羅摩者，園也。或云眾所樂住處也。
忠曰：法堂、佛殿、山門、廚庫、僧堂、浴室、西凈為七堂伽藍，未知何據，各有表相。如圖：
止觀輔行云：如大經云：頭為殿堂。
摩訶僧只律云：廁屋不得在東、在北，應在南、在西。
忠曰：此圖凈所在西南，則合僧只律說。
增壹阿含經云：毘沙鬼白世尊曰：我今以此山谷施招提僧，唯愿世尊與我受之。
悲華經云：智華無垢堅菩提尊王如來！正法、像法中間，諸比丘、比丘尼無慚無愧，或斷招提僧物，斷現前僧衣服、飲食、臥具、醫藥。
釋氏要覽云：招提，增輝記：梵云拓鬭提奢，唐言四方僧物。但筆者訛拓為招，去鬭奢留提，故稱招提，即今十方住持寺院是也。
飜譯名義集云：經音義云：梵云拓鬬提奢，唐言四方僧物。但筆者訛稱招提，此翻別房施，或云對面施。或云梵言僧鬘，此翻對面施。音義云：體境交現曰對，輟己惠他名施。後魏太武始光元年造伽藍，創立招提之名。
杜子美游龍門奉先寺詩云：已從招提游，更宿招提境。
柳河東集衡山中院律師塔銘注云：凡官賜額者為寺，私造者為蘭若、招提。
僧史略云：寺者，釋名曰：寺，嗣也，治事者相嗣續於其內也。本是司名，西僧乍來，權止公司，移入別居，不忘其本，還標寺號，僧寺之名，始於此也。
釋氏要覽云：後漢明帝永平十年丁卯，佛法初至，有印度二僧：摩騰、法蘭，以白馬馱經像屆洛陽，敕於鴻臚寺安置。
鴻臚即司賓寺也。
至十一年戊辰，敕於雍門外別建寺，以白馬為名，即漢土佛寺始也。吳孫權立建初寺為始也。
大日經一行疏云：寺者，毘訶羅，此方譯為住處。
忠曰：山門者，山對城巿之言。城巿俗，山林真。凡蘭若，反俗居，本宜在山，所謂遠離處也。
蘭若，智度論翻遠離處。故縱在城巿者，亦用山號。夫歸向真道者，當由此而入，故言山門也。
或援劉熙曰：山，產也，產生物也。
釋名。蓋今謂產生叢林法材也。忠曰：此解幾乎附會，不可取也。
臨濟玄禪師錄云：師栽松次，黃檗問：深山栽許多作什麼？師云：一與山門作境致，二與後人作標榜。
又有山門為本寺總稱者。傳燈錄牛頭慧忠禪師章云：威禪師以山門付囑訖，出居延祚寺。
又有闔山住持已下大眾稱山門者。敕修清規諸方名勝掛搭云：首座請知事等，白住持發批，山門相送之意。
詳處。
山門之制，排列門有三，故亦稱三門。
敕修清規圣節云：堂司備榜，張三門之右。
日用清規云：藥石罷，出寮不得出三門。
傳燈錄睦州陳尊宿章云：一日，有天使問：三門俱開，從那門而入？師喚：尚書！天使應諾。師云：從信門入。
聯燈睦州章，天使為吳尚書。
五燈會元仰山章，陸希聲相公機語與此因緣相類。
釋氏要覽云：凡寺院有開三門者，只有一門，亦呼為三門者，何也？佛地論云：大宮殿，三解脫門為所入處。大宮殿，喻法空、涅盤也；三解脫門，空門、無相門、無作門。今寺院是持戒修道，求至涅盤人居之，故由三門入也。
羅湖野錄云：死心禪師，以大觀元年丁亥九月從洪帥李景直之命住黃龍山。明年，揭牓于門曰：仰門頭行者，賓客到來，劃時報覆；即不得容縱浮浪小輩到此賭博；常切掃灑精潔。凡置三門者，何也？即空、無相、無作三解脫門。今欲登菩提場，必由此門而入。然高低普應，遐邇同歸，其來入斯門者，先空自心；自心不空，且在門外。戊子九月十八日，死心叟白。
護法錄育王山碑銘序云：三解脫門，則僧伽智華作之。
即謂三門也。
三門閣上必設十六羅漢像，中安寶冠釋迦，以月蓋長者、善財童子為挾侍。
釋迦或為觀音。
又有妥五百羅漢者。釋氏資監云：宋元豐元年，天嘗久旱，帝禁中齋禱甚力。一夕，夢有僧乘馬馳空中，口吐云霧。既覺，而雨大作。翌日，遣中貴道夢中所見，物色相國寺三門五百羅漢中，至十三尊略彷佛，即迎入內觀之，正帝所夢也。
忠曰：子，助字。蓋方丈小門，隔外庭，故云隔子門。
雪竇顯禪師錄云：玄沙與地藏在方丈說話，夜深，沙云：侍者關隔子門，汝作麼生出得？地藏云：喚什麼作門？
又聯燈玄沙章、傳燈、會元并但作門。
無準范禪師錄結夏小參云：佛殿隔子門礙塞殺人。
非正門也，有罪犯者，自此門驅出焉。
禪苑清規百丈規繩頌云：犯重焚衣鉢，應當集眾人，山藤聊示恥，驅擯出偏門。
敕修清規肅眾云：或彼有所犯，即以拄杖杖之，集眾燒衣鉢、道具，遣逐偏門而出者，示恥辱也。
文字禪白鹿山靈應禪寺大佛殿記云：余聞百丈大智禪師之訓曰：世尊遺教弟子，因法相逢，則當依法而住。飲食、服玩、經行、宴坐，必為叢林。營建室宇，必先造大殿，以奉安佛菩薩像，使諸來者知歸向故。晝夜行道，令法久住，報佛恩故。
傳燈錄丹霞然禪師章云：一日，石頭告眾曰：來日剗佛殿前草。
正宗贊德山鑒禪師傳云：師凡住院，拆卻佛殿，獨存法堂而已。
傳燈錄德山章不載之。
忠曰：世謂拆卻佛殿，獨存法堂，德山獨有此作，殊不知本是百丈立意也。傳燈所載云：不立佛殿，唯樹法堂，當代為尊也。
詳處。蓋雖百丈本規，諸方猶立佛殿，而德山特準其令爾。
歷代三寶記云：孝明帝熙平元年，靈太后胡氏造永寧寺，乃至浮圖，北有佛殿一所，形如太極，中有丈八金像。
空華集賀知殿頌軸序云：昔吾震旦之祖，自達磨至大寂之世，凡八葉，三百五十余祀，未有禪居，故吾徒多棲律寺。及乎百丈祖興，創意別營禪宇，以居其徒，僧史所謂利不百不變格是也。然猶未立佛殿，以表佛祖親承，當代為尊也。而後祖師以懼吾徒去佛逾遠，而忘乃本也，而乃有佛殿之制。既有佛殿矣，則不可無掌之者，於是置乎知殿之司，班于頭首之末矣。本朝當叢林盛時，尚置是職，而邇年稍稍而廢者，何也？意以其班序庳，而吾徒不肯就焉耳。由是殿堂也，像設弗嚴，薌火弗裝，燈燭弗焰，塵埃也如，幾案也闇如，管龠之啟閉也弗謹，往來之瞻禮也弗便。於虖！致使吾覺皇寶殿寂寂焉，而曾路旁古廟之不若，不亦可惜也哉！
聯燈會要古靈神贊禪師章云：其師一日澡浴，命師去垢，師撫其背云：好所佛殿，只是無佛。
傳燈作：好所佛殿，而
佛不圣。
忠曰：佛殿甎面白土畫者，擬夏中楞嚴會行道，此亦律有據。見處。
西域佛殿名香殿。毘奈耶雜事佛為外道現神通因緣云：世尊即以右足踏其香殿，是時大地六種震動。注：西方名佛所住堂為健陀俱知。健陀是香，俱知是堂，此是香室、香臺、香殿之義，不可親觸尊顏故，但喚其所住之殿，即如此方王階、陛下之類。然名為佛堂、佛殿者，斯乃不順西方之意。
敕修清規報恩章序云：於是設圣容，具佛壇場。
忠曰：居家必備漳郡張一棟祭禮考云：古者庶人無廟，而祭於寢。注云：寢者，前堂也。
余謂此方寺院無佛殿處，則方丈設佛壇而祭佛祖亡者，即是無廟而祭於寢者也。
凡殿堂正面左右二露柱，此謂撐天柱。
凡殿堂四壁與露柱之間，曰雨打。蓋殿堂宇有二重：第一重為正屋，第二重更足造者。若無第二重，則第一重檐溜可零此處，故名雨打。
義堂日工集云：三門兩廊，雨打既成。
凡殿堂壁外露壇名月壇，蓋月光常到處也。
東福寺入寺記云：新命過佛殿西月壇。
東坡詩集扈從景靈宮詩云：道人幽夢曉初還，已覺笙簫下月壇。
忠曰：近水戶侯造大學明倫堂，其壁外壇曰月臺，老者得乘輿到于此。
造二十分一之明倫堂云。
月臺即月壇也。
永覺晚錄重建鼓山涌泉寺記云：大殿乃謀再造，即命石工甃殿前月臺及大庭石。
無怨公案搶劫類云：縣主即起鄉夫七八人抬其石而至，令放于月臺之下。
抬，擊也，非義，恐訛扛，對舉也。
隋史遺文云：秦叔寶販馬，到潞州二賢莊單雄信所，見主人立在檐前，只得站立於月臺傍邊。
忠曰：是農家，亦稱月臺。
水滸傳云：梁中書起身，走出堦前來，從人移轉銀交椅，直到月臺欄干邊放下。
祖師之堂，設于佛殿西邊。
白云端和尚禪錄祖堂綱紀序云：吾道盛於此土，初祖菩提達磨之綱焉；刱立禪林之制，百丈大智之紀焉。此實天下之共知，而柰何天下祖堂中，各以開山傳次者為其祖，殊不思乃宗乃祖所傳所持之最者乎？嗚呼！教來五百年後，達磨始來，向之諸家之賢者，豈不知性即乎圣？何為竟自以性以圣之泥乎？乃須少林之後，猶彈指頃，不假文字，語默有無，釋然亡其所待，而自得還其本。又古之巖居穴處者，但以法為勝為味，殊不慮今日其間者驕，獨大智禪師慮之，而廓以禪林之度，由是資之，而少林之風至今藹然於天下。吾欲天下祖堂中，以達磨、大智正其位，以開山傳次者陪之，貴來者尊其始而歸其大，豈不然乎？熙寧三年歲次庚戌十月初一日立。
林間錄云：白云端禪師曰：天下叢林之興，大智禪師力也。祖堂當設達磨初祖之像於其中，大智禪師像西向，開山尊宿像東向，得其宜也。不當止設開山尊宿而略其祖宗耳。
敕修清規欣笑隱尊祖章序云：海會端公謂：宜祀達磨於中，百丈陪于右，而各寺之開山祖配焉。見於云。
忠曰：無左右說，然清規言百丈陪于右，而今禪林安像，例而達磨南面，百丈在東，則陪于祖左也；臨濟在西，則陪于祖右也。依此舊說紛紜，或曰：林間錄已言大智像西向，是亦可約達磨南面，則陪于祖左明矣。故今右字寫訛，當改左字，即百丈配昭位，
左東。某寺開山配穆位，
右西。
正為當理也。或曰：右字不可改也，但某寺崇開山故，開山安祖左，
東也。百丈安祖右西也。矣。
或曰：右者謂向真人之右也，則北面向真故，右則東也，合現今禪林安像法。
忠曰：向真人之右之說，甚失義也。何故？謂凡規制書無此例。圣節榜張于三門之右者，言門西也。圣節上堂，侍者往法座左側立者，言座東也。儒禮亦然，文公家禮云：凡屋制不問何向背，但以前為南，後為北，左為東，右為西，後皆仿此。
何遽作向真人之左右說耶？其尊開山抑百丈固不足取焉，改左字者，義同林間，故不在痛削。然以余觀之，笑隱云陪于右，大有深意。蓋達磨為太祖、二祖昭、三祖穆，如此次第配之，則百丈穆位而在達磨之右。
西也。
笑隱之意，豈在茲乎？猶如周后稷為祖，文王穆、武王昭矣。本不言左右，覺范之配定，與改左字者，一狀領過。
或曰：今禪林以臨濟代開山配祖，若依其昭穆說，則臨濟亦當穆位。答曰：若置黃檗像，則固可如所論，然除黃檗，但安臨濟，故可配左邊空位耳，不可為此難。唯是安像法，本於清規百丈陪于右說，故臨濟可在左也，實與今禪林安位相反焉。如今之配置，蓋依林間錄而已。
羅湖野錄云：隆禪師及住虎丘，道大顯著。因追繹白云端和尚立祖堂故事，乃曰：為人之後不能躬行遺訓，於義安乎？遂圖像奉安，題贊于上：達磨，曰：闔國人難挽，西攜只履歸。只應熊耳月，千古冷光輝。百丈，曰：迅雷吼破澄潭月，當下曾經三日聾。去卻膏肓必死疾，叢林從此有家風。開山明教大師，曰：春至百花觸處開，幽香旖旎襲人來。臨風無限深深意，聲色堆中絕點埃。嗚呼！百丈創立禪規以來，叢林卒不至於阤廢，實本于此。白云以百丈配享達磨，有識靡不韙其議，可謂知本矣。隆既能遵行奉先之禮，又從而為贊發明其道，有足多也。
土地神、護法神之堂，設佛殿東邊。
南禪規式曰：或曰：宋國土地、祖師二堂在法堂左右。義堂云：但隨宜處立之，不必於法堂左右也。
敕修清規住持章念誦云：侍者隨住持到祖堂、土地堂、大殿燒香禮拜。
三隱詩集拾得錄云：於土地堂壁上書語數聯。
關帝之廟也。關帝，見于。
佛祖通載無盡居士撰玉泉皓長老塔銘序云：玉泉寺宇廣大弊漏，悉壞法堂、方丈、寢堂、鐘樓、慈氏閣、關廟而鼎新之。
居家本設祠堂而祭祖宗親族矣，今祭在家亡靈於佛寺者為祠堂。
漢書龔勝傳云：勝敕以棺斂喪事，衣周於身，棺周於衣，勿隨俗動吾冢種柏作祠堂。
孔圣全書云：君子將營宮室，先立祠堂于正寢之東，為四龕以奉先世神主。高祖考妣居左，曾祖考妣居右，祖考妣居次左，考妣居次右。祖考妣皆南向，考左妣右。置祭田，具祭器，主人辰謁于大門之內，出入必告。正旦、冬至、朔望則參，俗節則獻以時食，有事則告。若無力之家，只擇明潔空室一間，以奉四世神主。再無別室，可於寢堂正間祀之。
後漢書馬援傳云：更修封樹起祠堂。又云：新營祠堂。
忠曰：演說大法之堂，故云法堂。故黃溍云：東陽嗣住是山，既新作演法之堂。
又宋景濂護法錄妙辨大師塔銘序云：元季，寺焚于兵，公奮然有為，創演法堂及方丈室。
三才圖會宮室部云：堂者，當也，謂當正向陽之屋。
玉海。又堂，明也，言明禮義之所。
華嚴經世主妙嚴品云：大智日勇猛慧菩薩說頌言：世尊凝睟處法堂，炳然照曜宮殿中。又云：善財童子將升法堂。又云：時有守護菩薩法堂羅剎鬼王，名曰善眼。疏：護正法堂也。
大方等日藏經云：於當來世，是中皆應起立塔寺，造作法堂，安置舍利、經法形像。
佛本行集經云：有諸比丘，或在露地說法之時，或寒或熱，我許造堂，堂下說法。若雖有堂，露無四壁，風吹塵草，污諸比丘，我今當聽起四壁，障遮諸塵草。時諸比丘在說法堂，若地不平，應以種種若麻若草泥涂其地，使令凈好。
毘奈耶雜事云：佛告阿難陀：此拘尸那城，往古有城，有拘奢伐底，有王名大善見，國人奉諸金銀末尼等寶。王曰：如是諸寶，我自豐足，不受。國人置寶而去。王念：今此珍寶非枉求，我今宜用修造法堂。時有八萬四千諸城小王聞之，咸詣王所，白言：愿不煩神慮，臣等望為王營造。再三請而許。諸王白王：於城東形勝地，興建法堂。
莊嚴廣說。
嚴飾既畢，愿親臨幸。王念：此勝法堂，不應先自受用，宜請一切沙門、婆羅門、有德行者，如法供養。
略鈔。
右法堂文字出經律者。
歷代三寶記隋錄云：法堂佛殿，既等天宮，震旦神州，還同凈土。
六學僧傳隋羅云傳曰：上明東寺，法堂十二間，蓋道安、曇翼所造。
唐高僧傳羅云傳云：釋道安於上明東寺造堂七間，曇翼後造五間，連甍接棟，橫列十二。
傳燈錄牛頭慧忠禪師章云：眾請入城居莊嚴舊寺，師欲於殿東別創法堂。先有古木，群鵲巢其上，工人將伐之。師謂鵲曰：此地建堂，汝等何不速去？言訖，群鵲乃遷巢他樹。初筑基，有二神人定其四角，復潛資夜役，遂不日而就。繇是四方學徒云集座下矣。
傳曰：州將韓閏供施交駢，樹造法堂，嚴飾奇麗，時來問道。
右并百丈已前有法堂稱者。
傳燈錄百丈章禪門規式云：不立佛殿，唯樹法堂者，表佛祖親囑受，當代為尊也。
德山拆卻佛殿，獨存法堂。
見于處。
忠曰：竊以百丈制禪苑規繩，取意於朝制。其東西兩序，猶如文武排行。五參上堂，猶如五日一參。到法堂制造，亦是擬太極殿矣。予嘗聞日本太極殿之制，蓋一依中華法，地面棊布甎瓦，中央有高臺，皇帝即位，登此座則可四方瞻禮之。由此觀今法堂之制，無一所異。而今法堂座後有大板屏，非可移動者，蓋非古也。何以知之？清規上堂云：設罣罳法被。夫板屏，罣罳也。若常在，則何言設之？乃知古制不造板屏，臨時設罣罳耳。既無板屏，則在座上者，可四方仰望之。然古有佛殿擬太極殿者，編年通論云：魏胡太后作永寧寺，極土木之美，其佛殿如太極殿，三門如端門，僧房千楹，玉珠錦繡，駭人心目。
前處引歷代三寶記。
予之法堂形太極之說，殆得類證矣。
或云：禪剎法堂象帝釋善法堂，故名法堂也。予謂不然，古人或命文命扁，只取類似，以資言藻。或上堂、小參，亦臨時假借，未可取以為本義也。若實謂象帝釋之堂，則義不亦涉焉。明言演法之堂，何須別說？且掇古人以善法堂稱者，附見于此。
佛祖通載唐張說法池院二法堂贊序云：法池西三歸院二法堂，茲院長老初上禪師所造也。三歸堂以長安元年辛丑子月望日癸卯立，善法堂以開元元年癸丑丑月望日戊辰建。又云：至哉初上人！建立善法堂，彩翠三世佛。
廣燈錄覺華普照禪師章云：僧問：如來以一音演說法，未審和尚何法示人？師云：白云無定止，出沒太虛中。進云：恁麼則善法堂前師子吼也。
續燈錄興化紹清禪師章云：上堂云：祖師門下，佛法不存；善法堂前，仁義休說。又云：興化今日不上天堂，不入地獄，於善法堂中登王座上，為母說法。
葉縣省禪師錄云：問：善法堂中伸一問，未審師還接也無？師云：蜀地錦，觀陶綿。
云峰悅禪師法輪錄云：開堂陞座，僧問：善法堂開於此日，第一義諦請師宣。師云：何不早問？
石溪錄小參頌趙州訪茱萸，上法堂，從東過西因緣云：善法堂前探淺深，寒濤平地涌千尋。
貞和集北礀彰教建法堂頌云：善法堂傾法不傾，欲支一木要重新。
南堂欲禪師本覺錄小參云：從教靈山會上退席五千，善法堂前草深一丈。
大休念禪師錄壽福寺掛善法堂額佛事云：善法堂前雙樹陰，微風吹動奏清音，如來寶座親蹤跡，天上人間亘古今。所以釋迦世尊初於普光明殿成等正覺，不離菩提樹下，上昇忉利天宮，乃至七處九會，徧登寶華王座，一音演唱，隨類得解；一雨所沾，隨根受潤。而況壽福禪苑，古佛道場，標善法之名模，遵先覺之懿范，雷音大震，普示人天，四眾慈云廣被，仰瞻天雨四花。
忠曰：是已以善法命扁，故援世尊昇忉利，且實其事，然假借緣飾，非為本義也。
清拙澄禪師錄小參引臨濟、洞山等五尊宿因緣云：這五員老凍膿，只今同在善法堂上大開鋪席，互顯家風。
忠曰：演法之座，即須彌座也。
敕修清規圣節云：侍者往法座左側立，候眾集。
忠曰：安祖像牌之堂，設祭享於此，故云享堂也。今謂之照堂者，訛矣。
詳處。
大監清規末後事儀云：龕安正客殿，或卵塔前享堂。龕於此安之，本是饗堂，享同祭享之堂也，日本人名照堂，錯也。
忠曰：日本人以開山享堂謬稱照堂，蓋其轉謬有所由也。抑照堂本在僧堂之後，而或處佛殿後，設開山塔，有似彼僧堂後之照堂，故稱佛殿後開山塔為照堂矣。遂不在殿後者，亦例謂照堂也。
又處辨之。
癸辛雜識別集云：平江虎丘，有虎十余據之，同里葉氏墓舍在焉，其一大享堂，虎專為食息之地。
敕修清規圣節云：維那上方丈，請住持僉疏。
傳燈錄禪門規式云：長老既為化主，即處于方丈，同凈名之室，非私寢之室也。
祖庭事苑云：今以禪林正寢為方丈，蓋取則毘耶離城維摩之室，以一丈之室能容三萬二千師子之座，有不可思議之妙事故也。唐王玄策為使西域，過其居，以手版縱橫量之，得十笏，因以為名。
法苑珠林感通篇云：吠舍厘國，宮城周五里，宮西北六里有寺塔，是說維摩經處。寺東北四里許有塔，是維摩故宅基，尚多靈神，其舍壘甎。傳云：積石即是說法現疾處也。於大唐顯慶年中，敕使衛長史王玄策因向印度，過凈名宅，以笏量基，止有十笏，故號方丈之室也。
釋氏要覽云：方丈，蓋寺院之正寢也。
引王玄策事。
忠曰：頭陀寺碑，有方丈字，先唐玄策，且附見。
文選王簡棲頭陀寺碑文曰：宋大明五年，始立方丈茅茨，以庇經象。注：高誘曰：堵長一丈，高一丈，面環一堵為方丈。銑曰：宋孝武皇帝時也，言立方丈之室，覆以茅茨之草，以置經象也。
忠曰：方丈稱堂頭，住持人居處。
禪苑清規請尊宿云：專使先看知事計會訖，上堂頭人事。
廣燈錄三圣然禪師章云：師到道吾，道吾以緋忉額，持神杖。師見，乃云：逐便祗候。道吾應諾。師參堂了，再上堂頭人事，道吾卻具威儀方丈內坐。師才近前，道吾云：有事相借問，得麼？師云：也是適來野狐精。便出去。
聯燈會要香嚴閑禪師章云：造溈山，山問：我聞汝在百丈先師處問一答十，問十答百，此是汝聰明靈利，意解識想，生死根本。父母未生時，試道一句來看。師茫然不能加答。遂歸寮，將平日看過底文字從頭檢尋，無一句可將酬對，乃自嘆云：畫餅不可充饑！屢上堂頭告溈山為說。山云：我若說似你，你已後罵我去在。
一山曰：正堂，方丈室也。
傳燈錄龜洋山無了禪師章云：師告寂，瘞于正堂。
酉陽雜俎云：嵩山普寂禪師潔正堂，焚香端坐。未久，忽聞叩門，連云：天師一行和尚至矣。一行入詣，寂作禮云云。
忠曰：藏住持衣財之處，此方所謂眠藏也。衣鉢義，見于。
校定清規入院視篆云：住持看封，預都寺開封，呈過住持，就狀先押字，次書日子，行者使印於日子處。狀系都寺收，印子隨封押，歸衣鉢閣，付與衣鉢侍者，或親隨行者。
備用清規侍者云：密庵和尚赴靈隱，如侍者掌衣鉢閣。
又有閣作合者。校定清規新住持入院云：印子隨即封押，歸衣鉢合，付與衣鉢侍者。又云：檢舊例下嚫，衣鉢合貼又云：就衣鉢合支羞設錢。
住持正寢之堂也。忠曰：蓋擬世之路寢。周禮注云：六寢者，路寢一，小寢五。玉藻曰：朝辨色始入，君日出而視朝，退適路寢聽政，使人視大夫。大夫退，然後適小寢釋服。是路寢以治事，小寢以時燕息焉。疏云：路，大也，人君所居皆曰路。
竺仙仙和尚宗門千字文自注云：寢廟者，前曰廟，後曰寢。今之曰方丈者，謂之寢室，大者曰寢堂。室則幽奧深邃，堂乃堂堂明顯也。今法堂者，正謂之堂，佛殿可曰廟也。
舊說曰：凡禪剎堂舍位置，法堂後有茶堂，接茶堂而有寢堂，連寢堂而有方丈。蓋寢堂者，住持講禮之處。今日本禪院於丈室前置禮間者是也。
忠曰：依此說，則日本方丈前不別建寢堂，以方丈前一間名禮間，充寢堂也。
敕修清規圣節云：上堂，住持於鼓初鳴，出寢堂坐。又云：小參初無定所，看眾多少，或就寢堂，或就法堂。
又云：凡寢堂中，必設參椅，示尊師道也。新到相看，住持當居中位，令其插香展禮，側坐受茶，於禮無損。
設機輪運轉法藏也。傅大士創造。
釋門正統塔廟志云：復次，諸方梵剎立藏殿者，初梁朝善慧大士愍諸世人，雖於此道頗知信向，然於贖命法寶，或有男女生來不識字者，或識字而為他緣逼迫不暇披閱者，大士為是之故，特設便方，創成轉輪之藏，令信心者推之一匝，則與看讀同功。故其自誓曰：有登吾藏門者，生生不失人身。又能旋轉不計數者，是人所獲功德，即與誦經無異。
今稱龍宮海藏者，乃約龍樹入海而言；又稱天宮寶藏者，乃附慈氏居處而說然一切如來只令口誦心惟，轉我法輪，饒益群品。今大士特興慈悲，在在處處創此機輪，運轉不息，欲俾一切含靈同沾利益，盡未來際成等正覺。大哉神力！詎可思議耶？先民所謂智者創物，大士其有焉。
若夫諸處俱奉大士寶像於藏殿前，首頂道冠，肩披釋服，足躡儒履，謂之和會三家。佛印禪師為王荊公贊其所收畫像曰：道冠儒履釋加沙，和會三家作一家。忘卻率陀天上路，雙林癡坐待龍華。又列八大神將運轉其輪，謂天龍八部也。又立保境將軍助香火之奉，謂是在日烏傷宰也。茲三者，考錄無文，
錄六卷，弟子結集，進士樓穎修定。
不能自決。
佛祖統紀云：梁傅大士愍世人多故不暇誦經，及不識字，乃於雙林道場創轉輪藏，以奉經卷。其誓有曰：有三登吾藏門者，生生不失人身。有能信心推之一匝，則與讀誦一大藏經正等無異。藏前相承列大士像，備儒道釋冠服之相者，以大士常作此狀也。列八大神將者，八部天神也。保境將軍者，在日烏傷宰發誓護藏者也。注云：義烏縣，舊名烏傷。
善慧大士錄云：大士在日，常以經目繁多，人或不能遍閱，乃就山中建大層龕一柱八面，實以諸經，運行不礙，謂之輪藏。仍有愿言：登吾藏門者，生生世世不失人身。從勸世人，有發菩提心者，志誠竭力，能推輪藏，不計轉數，是人即與持誦諸經功德無異，隨其愿心，皆獲饒益。今天下所建輪藏，皆設大士像，實始於此。
白氏文集蘇州南禪院千佛堂轉輪經藏石記云：堂之中，上蓋下藏，蓋之間，輪九層，佛千龕，彩繪金碧以為飾，環蓋懸鏡六十有二，藏八面，面二門，丹漆銅鍇以為固，環藏敷座六十有四，藏之內轉，以輪止以柅，經函二百五十有六，經卷五千五十有八。
護法錄日本瑞龍山重建轉法輪藏禪寺記云：我佛如來，其正法之流通者，有三藏焉：一曰修多羅藏，二曰阿毘曇藏，三曰毘尼藏。惟此三藏，諄諄化導，使一切有情滅妄趨真，誠昏衢之日月，苦海之舟航也。瑯函玉軸多至五千四百四十八卷，眾生根鈍，莫能融貫。善慧大士以方便力，造為毘盧寶藏，函經其中，一運轉間，則與受持讀誦等無有異。
已下辨輪藏字義。
文集金粟洞天三教藏記云：金粟洞天在泉南勝處，住山人凝云黃去華總三家之書，于山中寘諸大輪藏，所謂藏也者。藏也，涵藏之謂也。
又云：佛所說經，一味之雨，三草二木所澤各異。根差性殊，豈雨之咎？車軸之滴，匪海莫容。大心溟渤，乃克堪受。涵攝其義曰藏，運行其說曰輪。舍藏無以蘊其奧，非輪無以發其用。第二義門，特出巧思，制成八觚，八窗玲瓏，面面層室，以貯瑯函，以絢金碧，以擬睹史。大莊嚴藏，樞正厥中，以靜以應，一機潛發，飃風疾旋，若翻地軸，使海水立，蕩胸決眥，倏爾如砥，曰此權道，會心以境。
釋氏要覽云：經、律、論，謂之三藏。又佛藏、菩薩藏、聲聞藏，名三藏。藏者，攝也，謂攝人攝法故。又云：八藏，菩薩處胎經云：胎化藏、中陰藏、摩訶衍藏、戒律藏、十住菩薩藏、雜藏、金剛藏、佛藏，是為釋迦文佛經法具足矣。若今安置經律論處名藏者，梵云俱舍。此言藏，謂庫府之總稱也。
文苑英華譚銖廬州明教寺轉關經藏記云：經，心也；藏，藏也。如心之含藏萬法者也，故曰一心生萬法，萬法由一心。其動靜弛張在我，而寧窮其義，略舉其大。斯藏也，本於一心靈通無礙，動用自在，靜則萬法空寂，動則三界彌綸虛偽，唯心所造作，其在斯乎！周回八角，角，覺也。佛以眼為八邪，耳為八患，鼻為八苦，舌為八難。回八邪為八覺，回八患為八解脫，回八苦為八安樂，回八難為八王子，指四八為三十二相，由此八關返邪歸正，成佛之境矣。止則寂然無用，引則轉而不窮，動雖有聲，靜乃無跡云云。贊曰：修多羅教，函于藏輪。周回八角，正道斯陳。動用一心，為萬法因。忘因無法，得本歸真。鐫于金石，用導迷人。
忠曰：記中銖自謂常學釋氏，然眼為八邪已下，未知何據？
法輪者，釋氏要覽云：大毘婆沙論云：何名法輪？答：是法所成故，法為自性故，名法輪。如世間呼金輪等輪，是動轉不住義，舍此離彼義，能伏怨敵義。又圓滿義，謂轂、輻、輞三事具足故。輪體法，即八圣道支也云云。
鐔津文集崇壽禪院轉輪大藏記云：夫轉輪藏者，非佛之制度，乃行乎梁之異人傅翕大士者。實取乎轉法輪之義耳，其意欲人皆預於法也。法也者，生靈之大本，諸佛之妙道者也。諸佛以是而大明，群生以是而大昧，圣賢乃推己之明，而正人之昧，故三藏之取諭者，諭於此也；五乘之所歸者，歸於此也。然其理幽微，其義廣博，殆非眾人槩然而輒得，故益其藏而輪之，姑使乎扶輪而轉藏者，欲其槩眾普得漸染佛法，而預其勝緣，則於道其庶幾乎，是亦至人攝化群生之一端耳，其意遠且大矣。
備用清規藏殿祝圣諷經云：住持領眾繞藏行道三帀，以表法輪三轉。
法輪三轉者，示勸證也。俱舍論云：云何三轉十二行相？此苦圣諦，此應徧知，此已徧知，是名三轉。即於如是一一轉時，別別發生眼、智、明、覺，說此名曰十二行相。
凈名略疏云：三轉法輪者，即是趣波羅柰說生滅四諦也。輪者，佛證四諦法，有可轉之義，故名為輪。又解能壞煩惱，名之為輪。如輪王寶能壞怨敵，佛法輪寶能壞煩惱，故名法輪。如來成道經三七日，方趣波羅，生生雖不可說，以悉檀方便赴天人小機而說四諦，轉入彼心，壞彼煩惱，故名轉法輪也。三轉者：一、示轉，謂是苦、是集、是滅、是道。二、勸轉，謂苦應知，集應斷，滅應證，道應修。三、證轉，謂苦我已知，集我已斷，滅我已證，道我已修。初轉示見道，勸轉示修道，證轉示無學道，是三轉十二行法輪。
大藏以千字文命函，見處。
敕修清規知藏云：後以眾多，列東西藏。
建長寺有十僧閣。
禪居附錄清拙禪師塔銘序云：師居建長，起十僧閣，各立扁，以居大耆舊。
徑山有千僧閣。
大慧杲和尚年譜云：紹興七年丁巳，師四十九歲，主徑山。又云：十一年辛酉，師五十三歲。千僧閣成，師遣介泉南求記於李漢老參政，其略曰云云。院去城百里，自唐國一禪師始斬蓬藋，驅龍虵而居之。寺無常產，山之神龍，實助其緣化。公至之始，眾才三百，二年法席大興，眾將二千，而院有僧堂二，不足以容，刱意於寺之東鑿山開址，建層閣十楹，以盧舍那南向，嶢然居中，列千僧案位於左右，設連床，齋粥於其下。經始於十年春，越明年春告成云云。又云：一閣之成，在公何足道，而循襲齷齪之者以為奇特，不亦陋甚矣哉！
陸放翁渭南文集圜覺閣記云：淳熙十年某月某日，徑山興慶萬壽禪寺西閣落成云云。東偏有千僧閣。紹興中，大慧禪師宗杲，法門之杰，方住山時，眾溢千數，故以是名閣。
虛堂愚和尚徑山錄，有千僧堂上梁上堂，又有開爐移眾僧單鉢歸千僧閣上堂。蓋度宗咸淳元年乙丑八月，虛堂住徑山。三年丁卯冬十月，賜綾牒貳拾道、銀券等，一新僧堂、浴室、行堂也。
相傳浴室、僧堂、西凈不許語笑，故此總曰三默堂。
又見、等處。
供養次第法不可思議疏云：默然者，有三處：一、食時；二、大小便時；三、洗浴時。
忠曰：浴室默然，不思議疏洗浴時。又見毘奈耶雜事。
僧堂默然，不思議疏食時是也。西凈默然，不思議疏大小便時。又見文殊經。
故三默堂皆有據矣。
傳燈錄禪門規式云：所裒學眾無多少、無高下，盡入僧堂，依夏次安排。
敕修清規日用軌范云：不得僧堂內聚頭說話，不得在僧堂中看經，看冊子。北礀文集南翔僧堂記云：連長榻，敷廣座，容數千指，開單盋，必搜梁棟，選柱石，然後可以帡幪震風陵雨。雖然非古也，古之人一生打徹於塚間樹下云云。又云：僧堂之作，非古人意。古無拓提，況堂耶？自枯木留香後，天下較奇策勝，翬飛炫耀，床榻囪幾惟恐不壯麗，耄耋疾疢，無霧霾風雨暴露之慘。既適既寧，精勵勝進，當倍蓰異時塚間樹下不三宿者，何反無聞焉？
興禪護國論述宋國二十種勝事中云：經藏僧堂，莊嚴如凈土。
雪峰存禪師錄云：師示眾云：望州亭與你相見了也，烏石嶺與你相見了也，僧堂前與你相見了也。
玄沙備禪師廣錄云：我今問你：還見溪水麼？還見佛殿麼？還見僧堂麼？
僧堂名，已著於西竺。智度論云：迦葉結集法藏時，以阿難殘結未盡，擯出。阿難入金剛定，破諸煩惱，作大力阿羅漢，即夜到僧堂門，敲門而喚。
又見處。
又有設三僧堂者。
云：雪峰僧堂二：曰留香、曰眾香。師至，眾集如海，更辟妙香處之。
佛祖通載云峰高禪師傳云：遷保安、江陰、教忠、霅川、何山，云衲四來，三堂皆溢。
蓋此亦有三僧堂也。
僧堂，但在禪剎，而天臺宗有傚之者。佛祖統紀了生法師傳云：謁東靈欽師，時效禪林，群居僧堂。當元夕，眾往觀燈，欽師行香，見其危坐床上。
僧堂十六板首鉢位圖，見。
東福清規云：外僧堂東邊，亦上下間有床，歷兵亂，壞卻之，故今則亡矣。東福清規云：後堂床之南床，曰汾洲也。
忠按：分手訛作汾洲。知客床，有暫到者，上古有下齋時，行腳僧據此床受齋，故云暫到也。又云：住持赴僧堂坐禪者，蓋為點撿大眾也，故入堂先巡堂一帀，是便撿眾之儀也。又專主僧堂者，首座也。住持者，非主僧堂，故僧堂無住持床，唯別設椅子而已。
忠曰：僧堂亦曰云堂，謂眾集如云多也。開福寧禪師錄冬夜小參云：賴遇庫司置辦土儀果子，下座云會堂中，大家東咬西咬。
字義可見。
敕修清規受嗣法人煎點云：請云：來晨就云堂聊具菲供，伏望慈悲，特垂降重。
諸祖偈頌阮中大仰山飯歌云：五更云堂門尚閉，普供廚中人已起。
大慧杲和尚鄭成忠請普說云：齋云堂清凈禪眾請普說功德，不為別事，專用回向無上佛果菩提。
忠曰：僧堂亦謂禪堂，言眾僧坐禪於此也。文字已出首楞嚴經云：若諸末世愚鈍眾生，未識禪那，不知說法，樂修三昧，汝恐同邪，一心勸令持我佛頂陀羅尼咒。若未能誦，寫於禪堂，或帶身上，一切諸魔所不能動。
摩訶止觀云：身開常坐，遮行住臥，或可處眾，獨則彌善。輔行云：或可處眾者，謂禪堂中，別處最勝，故云彌善。
續高僧傳後梁法聰法師傳云：聰住禪堂，每有白鹿、白雀馴伏棲止。
人天寶監云：圓覺慈法師，解行兼備，東掖虛席；能、文二師，然指請師主之。慈至，法席鼎盛。盛暑講罷，歸方丈偃息，而文適至，謂師曰：東掖道場，世世皆有道者主之，講罷不在懺室，即在禪堂，未有偃臥自恣者也。慈聞，曰：敢不敬命？自後不少怠。
僧寶正續傳月庵果禪師傳云：初至鵝湖，宴坐禪堂，聞二童子戲爭蒲團，其一舉起云：你道不見，遮個是什麼？師恍然有省。
柳河東集巽公院五詠中禪堂詩云：發地結青茆，團團抱虛白。山花落幽戶，中有忘機客。涉有本非取，照空不待柝。萬籟俱緣生，窅然喧中寂。心境本同如，鳥飛無遺跡。
忠曰：佛殿、法堂皆有前後門，今舉僧堂者。
敕修清規大掛搭歸堂云：參頭領眾前門右手入堂，至圣僧前排立。
云：打定鐘後，不得於前門出入。
敕修清規大掛搭歸堂云：參頭送維那出。注云：齋前後門，齋後前門。
僧堂圣僧龕左右為出入板。自出入板已前為前板，亦曰前堂，即前堂首座管領。自出入板已後為後板，亦曰後堂，即後堂首座管領之。
說見于。
禪苑清規維那章云：眾中新到掛搭，禮須勤重。諸方辨事及名德人，別選上寮安排。退院長老須依住持帖及開堂疏內資次，於堂內三板頭安排齋粥座位。
忠曰：首座板、後堂板、分手板、圣僧板也。
見處。
敕修清規方丈特為新首座茶云：四板頭不安香幾，無巡堂請茶。
敕修清規圣節云：維那於僧堂往住持前問訊，從首座板起巡堂一匝。
備用清規方丈特為茶云：侍者往特為人前問訊，從龕後轉首座板頭巡問訊一匝。
忠曰：即是圣僧板頭也。
東漸清規勤舊鉢位圖云：內僧堂如有西堂，則一班圣僧板排之。
敕修清規專使特為新命煎點云：於僧堂內鋪設主席，西堂板頭排專使位。
忠曰：圣僧前下間板為圣僧板頭，蓋圣僧侍者板也。
即前堂首座分手，亦名西堂板頭。見
處東福僧堂圖。
校定清規兄弟相看禮儀章新到歸堂云：參頭領眾僧堂前門下手入。
仍至圣僧前問訊，自末先移步，過圣僧侍者板頭，進三兩位，次第而立。
敕修清規念誦云：住持入堂，前堂首座入次，名德西堂插入，歸圣僧板頭立。又云：參頭領眾巡堂，排立問訊，從班尾先移步，退圣僧板頭立。維那入堂，燒香上間立。
解云：維那與掛搭人對立也。
又云：次知事入堂燒香，大展三拜，巡堂一帀，至圣僧板頭排立。
僧堂後門上間是後堂板頭也，即住持對面位也。
敕修清規專使特為受請人煎點云：於僧堂內，住持對面設新命位。
是新命位即後堂板頭也。
立僧床，此方曰分手板也。蓋僧堂後堂首座分手位也。
敕修清規兩序章云：維那鳴椎，俟首座唱食至第三句將畢，轉身退至立僧板頭立。
即立僧板頭也。
忠曰：立僧板，又名分手板，言後堂之分手位也。
東漸略清規云：燒香，首座板、後堂板、分手板、圣僧板。
詳處。
東福清規作汾洲床，依音近訛文，惑人多矣。
圣僧龕左右為出入板。前堂首座領自出入板已前大眾，後堂首座領自出入板已後大眾也。
敕修清規兩序進退云：知事一班云云，從圣僧左出住持前，兩展三禮，
退身，從圣僧右出圣僧前，大展三拜。
備用清規坐禪云：如眾頭首起位抽解，惟前堂首座從住持面前出入，其余皆從出入板出入。
敕修清規坐禪云：頭首大眾并從出入板往來。
南禪規式僧堂圖錄出入板。
忠曰：此圖二、三、四等是被位也，非十六板首圖。
敕修清規日用軌范云：床前一尺為三凈頭：一、展鉢；二、安袈裟；三、頭所向。解云：展鉢者，食時展鉢於此也。安袈裟者，臥時函柜在腳邊，不便置袈裟，故安於此也；然床緣或怕盜竊，故但安函柜上而作在枕邊之想念為妙。頭所向者，臥時床緣為枕也。
續燈錄西禪繼圖禪師章云：上堂云云，一一法上一如來，一一塵中一彌勒；若也不知，且向三條椽下六尺單前，快須究取。
碧巖錄第二十五則評云：你諸人若見得，與蓮花峰庵主同參；其或未然，三條椽下七尺單前，試去參詳看。
忠曰：僧堂之床，每人座位橫占可三尺許，乃各各頭上之椽有三條，故言三條椽下。
七尺單前，箋于處。
臨濟玄禪師錄云：師一日與河陽木塔長老同在僧堂地爐內坐云云。
僧寶傳清涼益禪師傳云：與善修、洪進自漳州抵湖外，將發而雨，谿壯不可濟，顧城隅有古寺，解包休于門下。雨不止，入堂，有老僧坐地罏，見益而曰：此行何之？曰：行腳去。又問：如何是行腳事？對曰：不知。曰：不知最親。益疑之。
老僧，地藏琛禪師也。
五分律云：聽因地作火鑪。
僧堂之制大，而復前後架屋，堂內闇矣。故當前板首座板頭、西堂板頭之上，屋上開窗。
如今煙窗。
故第一座板，言明窗下。
舊說云：僧堂宏構掩蔽，故作窗受明，名明窗也。
五燈會元佛日空禪師章云：師十七歲參夾山問答。山曰：冷灰有一粒豆爆。乃喚維那：明窗下安排著。師曰：未審明窗還解語也無？山曰：待明窗解語即向汝道。
忠曰：維那掌僧堂事，故特喚命之也。
虛堂愚和尚寶林錄結夏小參云：若得個插手處，莫待期滿，便請說看。何故？蓋老僧急欲明窗下安排。
諸祖偈頌慈受箴規云：虛占案分，掛物明窗，不合律儀，叢林安許？
忠按：慈受所言，似明窗在壁。
又方丈有明窗。傳燈錄石霜諸禪師章云：師居方丈，有僧在明窗外問：咫尺之間，為什麼不睹師顏？師曰：我道片徧界不曾藏。
忠曰：此亦明窗於壁開者也。
在僧堂前也。僧堂廣深，又前有外堂，故堂內昏暗，乃於堂前外堂間高架樓，開窗接明，此云明樓。
物初賸語育王庫閣陰記云：更其制為閣，五間三正兩挾，前後橫廡，前穿堂，以覆砌級，如明樓之制。
枯崖漫錄泉山子愚初禪師承天寺僧堂記云：擁以照堂，明樓在前。
臥云日件錄云：東福眾寮請頌題於夢巖，巖與牮明樓三字。蓋時明樓將崩也；牮，支也。又云：相國寺明樓崩矣。
敕修清規念誦巡堂之圖，僧堂與外堂之間，左右題云明堂。
忠曰：僧堂正前高架明樓，明樓左右空處曰明堂也。
虛堂愚和尚凈慈錄結夏小參云：竺土大仙於九夏之月布漫天網子，籠絡天下衲僧，謂之禁足護生，克期取證。致於南山內堂外堂排單下榻，個個如生鐵橛。
在僧堂外面，故曰外堂，又曰外僧堂。凡暫到客僧，皆食於此。知客接不時賓客，故不食於內僧堂，而食於此。又凡知事不時有所辨故，并就外堂鉢位而食。
敕修清規赴粥飯云：都監寺、維那、直歲、侍者等位，在外堂上間；知客、知浴、知殿、化主、堂主等位，在外堂下間。
忠曰：在外堂後門內南邊。
敕修清規受嗣法人煎點曰：住持引手揖煎點人坐，位居知客板頭。又云：住持對面設新命位，堂外知客板頭設專使位。
即知客板頭也。
舊說曰：照堂在僧堂之後。若住持事繁，不遑上堂，則立僧首座令掛牌，代住持入室普說，皆於是處，故堂內架法座矣。此屋連僧堂邃闇，故高其制，而取敝明，因名照堂。後來此處構尿所，未知其是也。又今時有法堂後造照堂者，固不足則也已。
枯崖漫錄子愚初禪師承天寺僧堂記云：擁以照堂，明樓在前。
敕修清規方丈特為新掛搭茶云：至日侵晨洗面時，備卓子、筆硯列照堂，請各於名下書云：某甲謹拜尊命。
云：至平江萬壽旦過，值天大雪，夜坐，乃自念言：行腳十年矣，此回若不徹去，又是虛生浪死。正悶悶閑，不覺鐘動，趍後架，舉頭見照堂二字，疑情頓釋。
敕修清規念誦云：先鳴方丈板、照堂板。
解者曰：僧堂後、眾寮後皆有照堂，而今鳴眾寮之照堂板也。
忠曰：但是僧堂有照堂，不用曲說。云章解圣節巡廊鳴板曰：巡廊鳴板者，先鳴方丈板，次鳴照堂板，次鳴眾寮、首座寮等板。
云章已照堂之次，別言眾寮，則可知照堂板但是僧堂後照堂板耳，故不用眾寮後有照堂之說。
舊說曰：今時稱影堂為照堂，實無本據。或云照當作昭，乃昭穆之謂也。本當謂昭穆堂，而略稱昭堂，此說亦杜撰矣。
忠曰：大應國師建長錄有新開昭堂陞座，乃作昭字。蓋日本禪林有忌火字，去列火者，如照牌作昭牌，錄者從作昭堂乎！此陞座語中，不於見祖塔饗堂事。又曰：學徒中分遺骨，塔于照堂窣堵波之左。
癡絕錄趙若琚撰行狀，作中分其半，建塔徑山菖蒲田玉芝庵。
此亦非謂影堂也，故影堂曰照堂，訛矣。余辯復見。
照堂之後有後架，大眾洗面之處。
永平正法眼藏洗面章云：云堂洗面處者，在後架里，後架在照堂之西。
敕修清規日用軌范云：取手巾轉身下地，巾搭左手，念偈云云。輕手揭簾，出後架，輕手取盆洗面。
瑩山清規云：往後架洗面，往東司屙屎。
傳燈錄興化存奬禪師章云：師謂眾曰：我只聞長廊也喝，後架也喝。諸子！汝莫盲喝亂喝。
廁亦有後架。處，引幻住清規。
聯燈會要興化存奬禪師章云：師謂眾云：我聞長廊下也喝，後架也喝。諸子！莫盲喝亂喝。
云：不得衩袒歸僧堂并廊下行。
佛祖通載海云簡禪師傳云：一日，於廊下逢數僧云云。
東海一漚集自歷譜云：延文二年冬，吉祥寺廊下庫司災。
外典亦有廊下。說苑云：介子推行年十五而相荊，廊下有二十五俊士，堂上有二十五老人。仲尼曰：合二十五人之智，智於湯武；并二十五人之力，力於彭祖。
常朝錄云：元稹為翰林承旨，朝退，行至廊下，時初日映九英梅，隙光射稹。