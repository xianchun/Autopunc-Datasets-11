尒時，世尊知諸世界諸有緣眾一切來集，諸天魔梵、若諸沙門、若婆羅門、若健達縛、若阿素洛、若諸龍神、人非人等、若諸菩薩摩訶薩眾，住最後身，紹尊位者，皆來集會，便告具壽舍利子言：若菩薩摩訶薩欲於一切法，等覺一切相，當學般若波羅蜜多。
時舍利子歡喜踴躍，即從座起，頂禮雙足，偏覆左肩，右膝著地，合掌恭敬而白佛言：世尊！云何菩薩摩訶薩欲於一切法，等覺一切相，當學般若波羅蜜多？
佛告具壽舍利子言：諸菩薩摩訶薩應以無住而為方便，安住般若波羅蜜多，所住能住不可得故；應以無舍而為方便，圓滿布施波羅蜜多，施者受者及所施物不可得故；應以無護而為方便，圓滿凈戒波羅蜜多，犯無犯相不可得故；應以無取而為方便，圓滿安忍波羅蜜多，動不動相不可得故；應以無勤而為方便，圓滿精進波羅蜜多，身心勤怠不可得故；應以無思而為方便，圓滿靜慮波羅蜜多，有味無味不可得故；應以無著而為方便，圓滿般若波羅蜜多，諸法性相不可得故。
復次，舍利子！諸菩薩摩訶薩安住般若波羅蜜多，以無所得而為方便，應修習四念住、四正斷、四神足、五根、五力、七等覺支、八圣道支，是三十七菩提分法不可得故；以無所得而為方便，應修習空三摩地、無相三摩地、無愿三摩地，是三等持不可得故；以無所得而為方便，應修習四靜慮、四無量、四無色定，靜慮、無量及無色定不可得故；以無所得而為方便，應修習八解脫、八勝處、九次第定、十遍處，解脫、勝處、等至、遍處不可得故；以無所得而為方便，應修習九想，謂膖脹想、膿爛想、異赤想、青瘀想、啄噉想、離散想、骸骨想、焚燒想、滅壞想，如是諸想不可得故；以無所得而為方便，應修習十隨念，謂佛隨念、法隨念、僧隨念、戒隨念、舍隨念、天隨念、入出息隨念、厭隨念、死隨念、身隨念，是諸隨念不可得故；以無所得而為方便，應修習十想，謂無常想、苦想、無我想、不凈想、死想、一切世間不可樂想、厭食想、斷想、離想、滅想，如是諸想不可得故；以無所得而為方便，應修習十一智，謂苦智、集智、滅智、道智、盡智、無生智、法智、類智、世俗智、他心智、如說智，如是諸智不可得故；以無所得而為方便，應修習有尋有伺三摩地、無尋唯伺三摩地、無尋無伺三摩地，三三摩地不可得故；以無所得而為方便，應修習未知當知根、已知根、具知根，三無漏根不可得故；以無所得而為方便，應修習不凈處觀、遍滿處觀、一切智智、奢摩他、毗鉢舍那、四攝事、四勝住、三明、五眼、六神通、六波羅蜜多、七圣財、八大士覺、九有情居智、陀羅尼門、三摩地門、十地、十行、十忍、二十增上意樂、如來十力、四無所畏、四無礙解、十八佛不共法、三十二大士相、八十隨好、無忘失法、住舍性、一切智、道相智、一切相智、一切相微妙智、大慈大悲大喜大舍，及余無量無邊佛法，如是諸法不可得故。
復次，舍利子！若菩薩摩訶薩欲疾證得一切智智，當學般若波羅蜜多；欲疾圓滿一切智、道相智、一切相智，當學般若波羅蜜多；欲疾圓滿一切有情心行相智、一切相微妙智，當學般若波羅蜜多；欲拔一切煩惱習氣，當學般若波羅蜜多；欲入菩薩正性離生，當學般若波羅蜜多；欲超聲聞及獨覺地，當學般若波羅蜜多；欲住菩薩不退轉地，當學般若波羅蜜多；欲得六種殊勝神通，當學般若波羅蜜多；欲知一切有情心行所趣差別，當學般若波羅蜜多；欲勝一切聲聞、獨覺智慧作用，當學般若波羅蜜多；欲得一切陀羅尼門、三摩地門，當學般若波羅蜜多；欲以一念隨喜之心，超過一切聲聞、獨覺所有布施，當學般若波羅蜜多；欲以一念隨喜之心，超過一切聲聞、獨覺所有凈戒，當學般若波羅蜜多；欲以一念隨喜之心，超過一切聲聞、獨覺定、慧、解脫、解脫智見，當學般若波羅蜜多；欲以一念隨喜之心，超過一切聲聞、獨覺靜慮、解脫、等持、等至及余善法，當學般若波羅蜜多；欲以一念所修善法，超過一切異生、聲聞、獨覺善法，當學般若波羅蜜多；欲行少分布施、凈戒、安忍、精進、靜慮、般若，為諸有情方便善巧，回向無上正等菩提，便得無量無邊功德，當學般若波羅蜜多。
復次，舍利子！若菩薩摩訶薩欲令所行布施、凈戒、安忍、精進、靜慮、般若波羅蜜多，離諸障礙，速得圓滿，當學般若波羅蜜多；欲得生生常見諸佛，聞正法，得佛覺悟，蒙佛憶念，教誡教授，當學般若波羅蜜多；欲得佛身，具三十二大丈夫相，八十隨好圓滿莊嚴，當學般若波羅蜜多；欲得生生常憶宿住，終不忘失大菩提心，遠離惡友，親近善友，修菩薩摩訶薩行，當學般若波羅蜜多；欲得生生具大威力，摧眾魔怨，伏諸外道，當學般若波羅蜜多；欲得生生遠離一切煩惱業障，通達諸法，心無罣礙，當學般若波羅密多。
欲得生生善心、善愿、善行相續，常無懈廢，當學般若波羅蜜多；欲生佛家，入童真地，常不遠離諸佛菩薩，當學般若波羅蜜多；欲得生生具諸相好，端嚴如佛，一切有情見者歡喜，發起無上正等覺心，速能成辦佛地功德，當學般若波羅蜜多；欲以種種勝善根力，隨意能引上妙供具，供養恭敬，尊重贊嘆一切如來應正等覺，令諸善根速得圓滿，當學般若波羅蜜多；欲滿一切有情所求飲食、衣服、床榻、臥具、病緣醫藥、種種花、香、燈明、車乘、園林、舍宅、財谷、珍寶嚴具、伎樂及余種種上妙樂具，當學般若波羅蜜多。
復次，舍利子！若菩薩摩訶薩欲善安立盡虛空界、法界、世界一切有情，皆令安住布施、凈戒、安忍、精進、靜慮、般若波羅蜜多，當學般若波羅蜜多；欲得發起一念善心所獲功德，乃至無上正等菩提亦不窮盡，當學般若波羅蜜多；欲得十方諸佛世界一切如來應正等覺及諸菩薩共所稱贊，當學般若波羅蜜多；欲一發心即能遍至十方各如殑伽沙界供養諸佛，利樂有情，當學般若波羅蜜多；欲一發聲即能遍滿十方各如殑伽沙界贊嘆諸佛，教誨有情，當學般若波羅蜜多；欲一念頃安立十方殑伽沙等諸佛世界一切有情，皆令習學十善業道，受三歸依，護持禁戒，修四靜慮及四無量、四無色定，獲五神通，當學般若波羅蜜多；欲一念頃安立十方殑伽沙等諸佛世界一切有情，令住大乘，修菩薩行，不毀余乘，當學般若波羅蜜多；欲紹佛種，令不斷絕，護菩薩家，令不退轉，嚴凈佛土，令速成辦，當學般若波羅蜜多。
復次，舍利子！若菩薩摩訶薩欲安住內空、外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空，當學般若波羅蜜多。若菩薩摩訶薩欲安住一切法真如、法界、法性、不虛妄性、不變異性、平等性、離生性、法定、法住、實際、虛空界、不思議界，當學般若波羅蜜多。若菩薩摩訶薩欲覺知一切法盡所有性、如所有性無顛倒，無分別，當學般若波羅蜜多。若菩薩摩訶薩欲覺知一切法因緣、等無間緣、所緣緣、增上緣性無所有不可得，當學般若波羅蜜多。若菩薩摩訶薩欲覺知一切法如幻、如夢、如響、如像、如光影、如陽焰、如空花、如尋香城、如變化事，唯心所現，性相皆空，當學般若波羅蜜多。
若菩薩摩訶薩欲知十方殑伽沙等三千大千世界大地虛空、諸山大海、江河池沼、澗谷陂湖、地水火風、諸極微量，當學般若波羅蜜多。若菩薩摩訶薩欲析一毛以為百分，取一分毛盡舉三千大千世界大海江河、池沼澗谷、陂湖中水，棄置他方無邊世界，而不損害其中有情，當學般若波羅蜜多。若菩薩摩訶薩見火劫起，遍燒三千大千世界天地洞然，欲以一氣吹令頓滅，當學般若波羅蜜多。若菩薩摩訶薩見風劫起，三千世界所依風輪飄擊上涌，將吹三千大千世界蘇迷盧山、輪圍山等諸所有物，碎如穅，欲以一指障彼風力，令息不起，當學般若波羅蜜多。
若菩薩摩訶薩欲於三千大千世界一結跏坐充滿虛空，當學般若波羅蜜多。若菩薩摩訶薩欲以一毛羂取三千大千世界妙高山王、輪圍山等諸所有物，擲過他方無量無數無邊世界，而不損害其中有情，當學般若波羅蜜多。若菩薩摩訶薩欲以一食一花、一香一幢蓋等，供養恭敬，尊重贊嘆十方各如殑伽沙界一切如來應正等覺及弟子眾，無不充足，當學般若波羅蜜多。若菩薩摩訶薩欲等安立十方各如殑伽沙界諸有情類，令住戒薀、定薀、慧薀、解脫薀、解脫智見薀，或住預流、一來、不還、阿羅漢果、獨覺菩提，乃至或令入無余依般涅盤界，當學般若波羅蜜多。
復次，舍利子！若菩薩摩訶薩修行般若波羅蜜多，能如實知如是布施得大果報，謂如實知如是布施得生剎帝利大族、或生婆羅門大族、或生長者大族、或生居士大族；如是布施得生四大王眾天、或生三十三天、或生夜摩天、或生覩史多天、或生樂變化天、或生他化自在天；依此布施得初靜慮、或第二靜慮、或第三靜慮、或第四靜慮，依此布施得空無邊處定、或識無邊處定、或無所有處定、或非想非非想處定，依此布施起四念住乃至八圣道支，得預流果、或一來果、或不還果、或阿羅漢果、或獨覺菩提，或得無上正等菩提。能如實知如是凈戒、安忍、精進、靜慮、般若得大果報亦復如是。若菩薩摩訶薩修行般若波羅蜜多，能如實知如是布施方便善巧能滿布施波羅蜜多，如是布施方便善巧能滿凈戒波羅蜜多，如是布施方便善巧能滿安忍波羅蜜多，如是布施方便善巧能滿精進波羅蜜多，如是布施方便善巧能滿靜慮波羅蜜多，如是布施方便善巧能滿般若波羅蜜多，如是凈戒、安忍、精進、靜慮、般若方便善巧皆能圓滿六波羅蜜多。
時舍利子白佛言：世尊！云何菩薩摩訶薩修行般若波羅蜜多能如實知如是布施方便善巧能滿布施乃至般若波羅蜜多，如是凈戒乃至般若方便善巧能滿凈戒乃至靜慮波羅蜜多？
佛言：舍利子！以無所得為方便故，謂菩薩摩訶薩行布施時，了達一切施者受者所施物相不可得故，能滿布施波羅蜜多；犯無犯相不可得故，能滿凈戒波羅蜜多；動不動相不可得故，能滿安忍波羅蜜多；身心勤怠不可得故，能滿精進波羅蜜多；有亂無亂不可得故，能滿靜慮波羅蜜多；諸法性相不可得故，能滿般若波羅蜜多，是為菩薩摩訶薩行布施時，方便善巧能滿六種波羅蜜多。如是菩薩摩訶薩行凈戒時，方便善巧能滿六種波羅蜜多，乃至行般若時，方便善巧能滿六種波羅蜜多。
復次，舍利子！若菩薩摩訶薩欲得過去未來現在諸佛功德，當學般若波羅蜜多。若菩薩摩訶薩欲到一切有為無為法之彼岸，當學般若波羅蜜多。若菩薩摩訶薩欲達過去未來現在諸法真如、法界、法性、無生、實際，當學般若波羅蜜多。若菩薩摩訶薩欲窮過去未來現在生不生際，當學般若波羅蜜多。若菩薩摩訶薩欲與一切聲聞獨覺而為導首，當學般若波羅蜜多。若菩薩摩訶薩欲與一切如來為親侍者，當學般若波羅蜜多。若菩薩摩訶薩欲與一切如來為內眷屬，當學般若波羅蜜多。若菩薩摩訶薩欲得大眷屬，當學般若波羅蜜多。若菩薩摩訶薩欲得菩薩常為眷屬，當學般若波羅蜜多。
若菩薩摩訶薩欲消一切施主供養，當學般若波羅蜜多。若菩薩摩訶薩欲摧伏慳貪心，不起犯戒心，除去恚怒心，棄舍懈怠心，靜息散亂心，遠離惡慧心，當學般若波羅蜜多。若菩薩摩訶薩欲安立一切有情於施性福業事、戒性福業事、修性福業事、供侍福業事、有依福業事，當學般若波羅蜜多。若菩薩摩訶薩欲得五眼，所謂肉眼、天眼、慧眼、法眼、佛眼，當學般若波羅蜜多。
若菩薩摩訶薩欲以天眼盡見十方殑伽沙等世界諸佛，當學般若波羅蜜多。若菩薩摩訶薩欲以天耳盡聞十方殑伽沙等世界諸佛所說法要，當學般若波羅蜜多。若菩薩摩訶薩欲如實知十方各如殑伽沙界一切諸佛心、心所法，當學般若波羅蜜多。若菩薩摩訶薩欲得普聞十方世界諸佛說法，乃至無上正等菩提而不斷絕，當學般若波羅蜜多。若菩薩摩訶薩欲見過去未來現在十方一切諸佛國土，當學般若波羅蜜多。若菩薩摩訶薩欲於過去未來現在十方諸佛所說契經、應頌、授記、諷頌、自說、因緣、本事、本生、方廣、希法、譬喻、論議，諸聲聞等所未曾聞，皆能受持，究竟通利，當學般若波羅蜜多。若菩薩摩訶薩欲於過去未來現在十方諸佛所說法門，既自受持，究竟通利，復能為他如實廣說，當學般若波羅蜜多。若菩薩摩訶薩欲於過去未來現在十方諸佛所說法門，自如實行，復能勸他如實修行，當學般若波羅蜜多。若菩薩摩訶薩欲於十方殑伽沙等幽闇世界，或世界中間日月所不照處，為作光明，當學般若波羅蜜多。
若菩薩摩訶薩欲於十方殑伽沙等無量世界，其中有情成就邪見，不聞佛名、法名、僧名，而能開化，令起正見，聞三寶名，當學般若波羅蜜多。若菩薩摩訶薩欲令十方殑伽沙等世界有情，以己威力，盲者能視，聾者能聽，瘂者能言，狂者得念，亂者得定，貧者得富，露者得衣，饑者得食，渴者得飲，病者得除愈，丑者得端嚴，形殘者得具足，根缺者得圓滿，迷悶者得醒悟，疲頓者得安泰，一切有情等心相向，如父如母，如兄如弟，如姊如妹，如友如親，當學般若波羅蜜多。
若菩薩摩訶薩欲令十方殑伽沙等世界有情，以己威力，在惡趣者皆生善趣，當學般若波羅蜜多。若菩薩摩訶薩欲令十方殑伽沙等世界有情，以己威力，習惡業者皆修善業，當學般若波羅蜜多。若菩薩摩訶薩欲令十方殑伽沙等世界有情，以己威力，諸犯戒者皆住戒薀，未得定者皆住定薀，有惡慧者皆住慧薀，無解脫者皆住解脫薀，無解脫智見者皆住解脫智見薀，未見諦者得預流果、若一來果、若不還果、若阿羅漢果、若獨覺菩提，若得無上正等菩提，當學般若波羅蜜多。若菩薩摩訶薩欲學諸佛殊勝威儀，令諸有情觀之無厭，息一切惡，生一切善，當學般若波羅蜜多。
復次，舍利子！菩薩摩訶薩修行般若波羅蜜多時，作是思惟：我何時得如象王視，容止肅然，為眾說法？欲成斯事，當學般若波羅蜜多。
菩薩摩訶薩修行般若波羅蜜多時，作是思惟：我何時得身語意業隨智慧行，皆悉清凈？欲成斯事，當學般若波羅蜜多。
菩薩摩訶薩修行般若波羅蜜多時，作是思惟：我何時得足不履地，如四指量，自在而行？欲成斯事，當學般若波羅蜜多。
菩薩摩訶薩修行般若波羅蜜多時，作是思惟：我何時得無量百千俱胝那庾多四大王眾天乃至色究竟天，供養恭敬，尊重贊嘆，導從圍繞，詣菩提樹？欲成斯事，當學般若波羅蜜多。
菩薩摩訶薩修行般若波羅蜜多時，作是思惟：我何時得無量百千俱胝那庾多四大王眾天乃至色究竟天，於菩提樹下，以天衣為座？欲成斯事，當學般若波羅蜜多。
菩薩摩訶薩修行般若波羅蜜多時，作是思惟：我何時得菩提樹下結跏趺坐，以眾妙相所莊嚴手而撫大地，使于地神并諸眷屬俱時踴現？欲成斯事，當學般若波羅蜜多。
菩薩摩訶薩修行般若波羅蜜多時，作是思惟：我何時得坐菩提樹降伏眾魔，證得無上正等菩提？欲成斯事，當學般若波羅蜜多。
菩薩摩訶薩修行般若波羅蜜多時，作是思惟：我何時得成正覺已，行住坐臥，隨地方所，悉為金剛？欲成斯事，當學般若波羅蜜多。
菩薩摩訶薩修行般若波羅蜜多時，作是思惟：我何時得舍國出家，是日即成無上正覺，還於是日轉妙法輪，即令無量無數有情遠塵離垢，生凈法眼，復令無量無數有情永盡諸漏，心慧解脫，亦令無量無數有情於無上菩提得不退轉？欲成斯事，當學般若波羅蜜多。
菩薩摩訶薩修行般若波羅蜜多時，作是思惟：我何時得無上菩提，無量無數聲聞、菩薩為弟子眾，一說法時，令無量無數有情不起于座，得阿羅漢果，復令無量無數有情亦不起于座，於無上菩提得不退轉？欲成斯事，當學般若波羅蜜多。
菩薩摩訶薩修行般若波羅蜜多時，作是思惟：我何時得壽量無盡，無邊光明，相好莊嚴，觀者無厭，雖復行時，千葉蓮花每承其足，而令地上現千輻輪，舉步經行，大地震動，而不擾惱地居有情，欲回顧時，舉身皆轉，足之所履，盡金剛際，如車輪量，地亦隨轉？欲成斯事，當學般若波羅蜜多。
菩薩摩訶薩修行般若波羅蜜多時，作是思惟：我何時得舉身支節皆放光明，遍照十方無邊世界，隨所照處，為諸有情作大饒益？欲成斯事，當學般若波羅蜜多。
菩薩摩訶薩修行般若波羅蜜多時，作是思惟：我得無上正等覺時，愿所居土無有一切貪欲、瞋恚、愚癡等名，其中有情成就妙慧，由斯慧力，亟作是思：布施、調伏、安忍、勇進、寂靜、諦觀，離諸放逸，修行梵行，慈悲喜舍，不惱有情，如余佛土，豈不善哉？欲滿斯愿，當學般若波羅蜜多。
菩薩摩訶薩修行般若波羅蜜多時，作是思惟：我得無上正等覺時，化事既周，般涅盤後，正法無有滅盡之期，常為有情作大利樂。欲滿斯愿，當學般若波羅蜜多。
菩薩摩訶薩修行般若波羅蜜多時，作是思惟：我得無上正等覺時，愿令十方殑伽沙等世界有情聞我名者，必得無上正等菩提。欲滿斯愿，當學般若波羅蜜多。
舍利子！諸菩薩摩訶薩若欲成就此等無量無邊功德，當學般若波羅蜜多。復次，舍利子！若菩薩摩訶薩修行般若波羅蜜多，既能成辦如是功德。尒時，三千大千世界四大天王皆大歡喜，咸作是念：我等今者，當以四鉢奉此菩薩，如昔天王奉先佛鉢。是時，三千大千世界三十三天、夜摩天、覩史多天、樂變化天、他化自在天，皆大歡喜，咸作是念：我等皆當給侍供養如是菩薩，令阿素洛兇黨損減，使諸天眾眷屬增益。是時，三千大千世界梵眾天、梵輔天、梵會天、大梵天、光天、少光天、無量光天、極光凈天、凈天、少凈天、無量凈天、遍凈天、廣天、少廣天、無量廣天、廣果天、無繁天、無熱天、善現天、善見天、色究竟天歡喜欣慶，咸作是念：我等當請如是菩薩速證無上正等菩提，轉妙法輪，利樂一切。
舍利子！若菩薩摩訶薩修行般若波羅蜜多，增益六種波羅蜜多時，彼世界諸善男子善女人等，皆大歡喜，咸作是念：我等當為如是菩薩作父母、兄弟、妻子、眷屬、知識、朋友。時彼世界四大王眾天乃至色究竟天，歡喜慶幸，咸作是念：我等當設種種方便，令是菩薩離非梵行，從初發心乃至成佛常修梵行。所以者何？若染色欲生於梵天尚能為障，況得無上正等菩提。是故菩薩斷欲出家修梵行者，能得無上正等菩提，非不斷者。
時舍利子白佛言：世尊！諸菩薩摩訶薩為決定有父母、妻子、諸親友耶？
佛言：舍利子！或有菩薩具有父母、妻子、眷屬而修菩薩摩訶薩行；或有菩薩摩訶薩無有妻子，從初發心乃至成佛常修梵行，不壞童真；或有菩薩摩訶薩方便善巧示受五欲，厭舍出家，方得無上正等菩提。舍利子！譬如幻師，若彼弟子善於幻術，幻作五欲，於中自恣，共相娛樂，於意云何？是幻所作，為有實不？
舍利子言：不也，世尊！
佛言：舍利子！菩薩摩訶薩亦復如是方便善巧，為欲成熟諸有情故，化受五欲。然此菩薩摩訶薩於五欲中深生厭患，不為五欲之所染污，以無量門訶毀諸欲，欲為熾然，燒身心故，欲為穢惡，染自他故，欲為魁膾，於去、來、今常為害故，欲為怨敵，長夜伺求，作衰損故，欲如草炬，欲如苦果，欲如劍刃，欲如火聚，欲如毒器，欲如幻惑，欲如暗井。菩薩摩訶薩以如是等無量過門訶毀諸欲，既善了知諸欲過失，寧有真實受諸欲事？但為饒益所化有情，方便善巧示受諸欲。
尒時，舍利子白佛言：世尊！諸菩薩摩訶薩應云何修行般若波羅蜜多？
佛言：舍利子！菩薩摩訶薩修行般若波羅蜜多時，應如是觀：實有菩薩，不見有菩薩，不見菩薩名，不見般若波羅蜜多，不見般若波羅蜜多名，不見行，不見不行。何以故？舍利子！菩薩自性空，菩薩名空。所以者何？色自性空，不由空故。色空非色，色不離空，空不離色，色即是空，空即是色。受想行識自性空，不由空故。受想行識空非受想行識，受想行識不離空，空不離受想行識，受想行識即是空，空即是受想行識。何以故？舍利子！此但有名謂為菩提，此但有名謂為薩埵，此但有名謂為菩薩，此但有名謂之為空，此但有名謂之為色受想行識。如是自性無生無滅，無染無凈，菩薩摩訶薩如是修行般若波羅蜜多，不見生，不見滅，不見染，不見凈。何以故？但假立客名，分別於法而起分別；假立客名，隨起言說，如如言說，如是如是生起執著。菩薩摩訶薩修行般若波羅蜜多時，於如是等，一切不見，由不見故，不生執著。
復次，舍利子！菩薩摩訶薩修行般若波羅蜜多時，應如是觀：菩薩但有名，佛但有名，般若波羅蜜多但有名；色但有名，受想行識但有名；余一切法但有名。舍利子！如我但有名，謂之為我，實不可得。如是有情、命者、生者、養者、士夫、補特伽羅、意生、儒童、作者、使作者、起者、使起者、受者、使受者、知者、見者亦但有名。謂為有情乃至見者，實不可得。以不可得空故，但隨世俗假立客名，諸法亦尒，不應執著。是故菩薩摩訶薩修行般若波羅蜜多時，不見有我乃至見者，亦不見有一切法性。
舍利子！菩薩摩訶薩如是修行般若波羅蜜多，除諸佛慧，一切聲聞、獨覺等慧所不能及，以不可得空故。所以者何？是菩薩摩訶薩於名所名俱無所得，以不觀見，無執著故。舍利子！菩薩摩訶薩若能如是行般若波羅蜜多，名為善行般若波羅蜜多。舍利子！假使汝及大目犍連，滿贍部洲如稻、麻、竹、葦、甘蔗林等所有般若，比行般若波羅蜜多菩薩摩訶薩般若，百分不及一，千分不及一，百千分不及一，俱胝分不及一，百俱胝分不及一，千俱胝分不及一，百千俱胝分不及一，數分、筭分、計分、喻分乃至鄔波尼殺曇分亦不及一。何以故？是菩薩摩訶薩般若，能使一切有情趣般涅盤，一切聲聞、獨覺般若不如是故。又舍利子！修行般若波羅蜜多菩薩摩訶薩，於一日中所修般若，一切聲聞、獨覺般若所不及故。
舍利子！置贍部洲。假使汝及大目犍連，滿四大洲如稻、麻、竹、葦、甘蔗林等所有般若，比行般若波羅蜜多菩薩摩訶薩般若，百分不及一，千分不及一，百千分不及一，乃至鄔波尼殺曇分亦不及一。何以故？是菩薩摩訶薩般若能使一切有情趣般涅盤，一切聲聞、獨覺般若不如是故。又舍利子！修行般若波羅蜜多菩薩摩訶薩，於一日中所修般若，一切聲聞、獨覺般若所不及故。
舍利子！置四大洲。假使汝及大目犍連，滿一三千大千世界如稻、麻、竹、葦、甘蔗林等所有般若，比行般若波羅蜜多菩薩摩訶薩般若，百分不及一，千分不及一，百千分不及一，乃至鄔波尼殺曇分亦不及一。何以故？是菩薩摩訶薩般若能使一切有情趣般涅盤，一切聲聞、獨覺般若不如是故。又舍利子！修行般若波羅蜜多菩薩摩訶薩，於一日中所修般若，一切聲聞、獨覺般若所不及故。
舍利子！置一三千大千世界。假使汝及大目犍連，充滿十方殑伽沙等諸佛世界如稻、麻、竹、葦、甘蔗林等所有般若，比行般若波羅蜜多菩薩摩訶薩般若，百分不及一，千分不及一，百千分不及一，乃至鄔波尼殺曇分亦不及一。何以故？是菩薩摩訶薩般若能使一切有情趣般涅盤，一切聲聞、獨覺般若不如是故。又舍利子！修行般若波羅蜜多菩薩摩訶薩，於一日中所修般若，一切聲聞、獨覺般若所不及故。