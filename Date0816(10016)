禪師名智暉，咸秦人，生高氏。童稚時至精舍，輒留止如家，圭峰溫禪師見而異之，為剃發。年二十，受滿足戒，師事高安白水本仁禪師，十年而還洛京。愛中灘佳山水，創屋以居，號溫室院，日以施水給藥為事，人莫能淺深之。
梁開平五年，忽欲還圭峰，山行翛然，深往坐巖石間，如常寢處，顧見磨衲、數珠、銅缾、椶笠藏石壁間，觸之即壞，斂目良久，曰：此吾前身道具也。因就其處建寺，以敘夙心。方薙草，有祥云出眾峰間，遂名曰重云，虎豹引去。有龍湫險惡不可犯，暉督役夷塞之以為路，龍亦移他處，但見云雷隨之。後唐明宗聞而佳之，賜額曰長興，住持余四十年。節度使王彥超，微時嘗從暉游，欲為沙門，暉熟視曰：汝世緣深，當為我家垣墻。彥超後果鎮永興，申弟子之禮。
周顯德三年夏，詣永興，與彥超別，囑以護法。彥超泣曰：公遂忍棄弟子乎？
暉笑曰：借千年亦一別耳。
七月二十四日，書偈一首曰：
我有一間舍，父母為修蓋。
住來八十年，近來覺損壞。
早擬移別處，事涉有憎愛。
待他摧毀時，彼此無妨礙。
乃跏趺而化，閱世八十有四，坐六十有四夏。
初，暉居中灘，有病比丘為眾惡棄之，比丘哀曰：我以夙業白癩，師能為我洗摩？暉為之無難色，俄有神光異香，方訝之，忽失所在，歸視瘡痂，亦皆異香也。
禪師名幼璋，唐相國夏侯孜之猶子也。大中初，伯父司空出鎮廣陵，璋方七歲，游慧照寺，聞誦妙法蓮華經，於是跪伯父前，求出家。伯父難之，璋因不飲食，不得已許之。依慧遠禪師剃發，又十年受具足戒。年二十五，游方至高安，見白水，又謁署山，二大老皆器許焉。
咸通十三年，見騰騰和尚者於江陵，騰騰囑曰：汝往天臺，尋靜而居，遇安即止。已而，又見憨憨和尚者，憨拊之曰：汝卻後四十年，有巾子山下菩薩王於江南，于時我法乃昌。遂去。璋至天臺山，於靜安鄉建福唐院，已符騰騰之言。又住隱龍院。中和四年，浙東饑疫，璋於溫、臺、明三郡收瘞遺骸數千，時謂悲增大士。乾寧中，雪峰嘗見之，以椶櫚拂子授璋而去。天佑三年，錢尚父遣使童建齎衣服香藥入山致請，至府，署志德大師，舘于功臣院，日夕問道。辭還山，尚父不可，乃建瑞龍寺於城中以延之，禪者云趨而集，又契憨憨之語。
嘗謂門弟子曰：老僧頃年游歷江外、嶺南、荊湖，但有知識叢林，無不參問來。蓋為今日與諸人聚會，各要知個去處。然諸方終無異說，只教諸人歇卻狂心，休從他覓。但隨方任真，亦無真可任；隨時受用，亦無時可用。設垂慈苦口，且不可呼晝作夜，更饒善巧，終不能指東為西。脫或能爾，自是神通作怪，非干我事。若是學語之流，不自省己知非，直欲向空采花，波中取月，還著得心力麼？汝今日各自退思，忽然肯去，始知瑞龍老漢事不獲已，迂回太甚，還肯麼？
天成二年丁亥四月，璋從尚父乞墳，尚父笑曰：師便爾乎？遣陸仁璋者擇地於西關建塔。塔畢，璋往辭尚父，囑以謢法恤民，還，安坐而化，閱世八十有七，坐七十夏。詔改天臺、隱龍為隱迹云。
禪師名志端，福州俞氏子，受業於南澗寺。年二十四，謁安國弘瑫禪師。有僧問：萬象之中如何獨露身？瑫舉一指，其僧惘然而退，端忽契悟。
至夜，啟瑫曰：今日見和尚一指，乃知和尚用處。
瑫曰：汝見何道理？端亦舉一指，瑫笑令去。
尋住林陽。問：如何是祖師西來意？
曰：木馬走似煙，石人趁不及。
問：如何是佛法大意？
曰：竹箸一文一雙。
視之，是夜宴寂中，見無了禪師曰：不必更發也。今為沈、陳二真身。無了，生沈氏，見馬祖云。
贊曰：近世以身徇法如此數老者，鮮矣！予觀其言，皆約而明，校其履踐，誠而不雜，故能於死生之際，明驗昭著。然初不聞儼臨萬眾，四事供養者也。