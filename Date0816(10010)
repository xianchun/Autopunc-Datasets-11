大明經意，凡有二門：一者、能化；二者、所化。辨能化教門，次明所化。又多明權慧，故有無方妙用。多明實慧，謂眾生畢竟空。二智是經之大宗，故諸品盛談斯法。又上云：從癡有愛，則我病生。此明能化、所化義之根本也。若不識眾生，則不識眾生病；若不識眾生病，亦未達菩薩病。是故須善識眾生，則具了二義。釋成前品意也。
所言觀眾生者，觀是達生之名；五陰之法，名為眾也；會以成人，故云生也。又眾處受生，名為眾生。但釋眾生有內外之異，外道謂實有眾生，凡有四說：僧佉云：眾生與陰一。衛世師言：眾生與陰異。勒沙婆言：眾生與陰亦一亦異。若提子言：眾生與陰非一非異。
一佛法內學，凡有三師：犢子部言實有眾生；薩婆多部明無眾生；訶梨所辨，世諦故有，真諦則無。而成實論師用訶梨義。次有三說：如招提寺淡公等，明眾生有體、有用、有名。如開善智藏云：眾生無體，但有名用。光宅法云師云：無體無用，唯有假名。今此品觀眾生并異此義，不同犢子實有，亦異薩婆多都無。
具如文說，故以目品，品開二章：第一、凈名與文殊論於眾生；第二、天女與身子次論眾生。初文有兩：第一、明化他行；次、明自行。化他行內，前觀眾生，次明四等。初文前問次答。
爾時，文殊師利問維摩詰言：菩薩云何觀於眾生，文殊所以問者，上不思議無方妙用，蓋是化眾生之法，聽者謂有眾生之可化，是故今明。若實有眾生，則不思議事不成，而眾生亦不可化。今欲成能化所化，故問觀眾生。
維摩詰言：譬如幻師見所幻人，菩薩觀眾生為若此，第二、凈名答也。眾生有二種：若外道橫計，則如十三入乃至無煙之火，畢竟無此眾生；二者、因緣假名眾生，非真實有，雖有非有，非有而有，故舉幻師觀幻之譬，如幻有非有，非有而有也。
問：亦得觀假名眾生，如十三入畢竟空耶？
答：假名雖有，而畢竟非有。非有義邊，亦得以此為喻。然眾生雖畢竟非有，宛然而有。十三入喻，則不得類然，故非全譬也。此品觀眾生既如幻，上不思議乃至菩薩之疾，并皆如幻。
如智者見水中月，如鏡中見其面像，如熱時炎，如呼聲響，如空中云，如水聚沫，如水上泡，如芭蕉堅，如電久住，如第五大，如第六陰，如第七情，如十三入，如十九界，菩薩觀眾生為若此，如鏡內像，不自不他，非無因有。若是自有，應不待鏡；若從他有，則不藉面生；如其無因，則不假鏡面；若謂都無，而宛然有像。眾生之相，類於此也。
如無色界色，如燋谷芽，如須陀洹身見，如阿那含入胎，如阿羅漢三毒，如得忍菩薩貪恚毀禁，如佛煩惱習，如盲者見色，如入滅定出入息，如空中鳥跡，如石女兒，如化人煩惱，如夢所見已寤，如滅度者受身，如無煙之火，菩薩觀眾生為若此，此等諸譬，皆是一類明空，但滯有者多，故備舉之耳。如無色界色者，大乘無色界有色，而言無色者，借小乘義為喻。又大乘明上界無有麤色，借無麤為喻，故言無色耳。依毗曇義，如那含入胎者，那含雖有暫退，必無經生，故無入欲界胎也。如得忍菩薩貪恚毀禁者，貪恚毀禁，蓋是麤重煩惱。智度論云：菩薩得無生忍，煩惱清凈，唯有余習。今受斯理為懼。諸法生時空生，滅時空滅，身存身亡亦何以異，而懷驚懼於其間哉？
上善菩薩曰：身、口、意業為二。是三業皆無作相，身無作相即口無作相，口無作相即意無作相，是三業無作相即一切法無作相，能如是隨無作慧者，是為入不二法門，或者謂三業各有造作，故名為異耳。三業本空，同無作相，名為不二。
福田菩薩曰：福行、罪行、不動行為二。三行實性即是空，空則無福行、無罪行、無不動行，於此三行而不起者，是為入不二法門，大品經云：行十不善，得三涂報，為罪行；行十善道，生欲界人天，稱為福行；修四禪等，生色、無色界，名不動行。成論文云：從欲界至三禪，名為福行；四禪竟無色，稱無動行。以第四禪已去，不為三災、四受所動，故名無動。不起三行，則入實相門，名為不二。
華嚴菩薩曰：從我起二為二。見我實相者，不起二法；若不住二法，則無有識；無所識者，是為入不二法門，因我故有彼，二名所以生。見我實相，則彼我已識，無由而起。
德藏菩薩曰：有所得相為二。若無所得，則無取舍；無取舍者，是為入不二法門，內得於我，外取於相，故名為二耳；內外俱空，名為不二也。
月上菩薩曰：闇與明為二。無闇無明，則無有二。所以者何？如入滅受想定，無闇無明，一切法相亦復如是，於其中平等入者，是為入不二法門，二乘入滅盡定，視聽外忘，識知內滅，雖經晝夜，不覺晦明，以喻菩薩無心於明闇。
問：入滅盡定，諸心并無，何故偏云滅受想耶？
答：受修諸禪想生無色，入滅盡定，正滅上二界心，故偏言想受；又受多生愛，想多生見，既是過根本，故偏說之。
寶印手菩薩曰：樂涅盤、不樂世間為二。若不樂涅盤、不厭世間，則無有二。所以者何？若有縛，則有解；若本無縛，其誰求解？無縛無解，則無樂厭，是為入不二法門，華嚴經云生死非雜亂，云何而厭？涅盤非寂靜，云何而樂？
殊頂王菩薩曰：正道、邪道為二。住正道者，則不分別是邪是正，離此二者，是為入不二法門，八邪為邪道，八正為正道；又小乘見為邪道，大乘真觀為正道。住正見者，不見邪，亦不見正，非邪非正，始名為正。住邪道者，見邪外有正，正外有邪，若邪若正，悉名為邪。
樂實菩薩曰：實、不實為二。實見者尚不見實，何況非實。所以者何？非肉眼所見，慧眼乃能見，而此慧眼無見無不見，是為入不二法門，實相為實，虛妄為不實，悟實相者，不見於實，何況非實。所見既非實非不實，能見亦非見非不見，非實非不實，寄言以為實，非見非不見，亦強詺以為見，斯則緣觀宛然，而境智俱寂也。
如是諸菩薩各各說已，問文殊師利：何等是菩薩入不二法門？文殊師利曰：如我意者，於一切法無言無說，無示無識，離諸問答，是為入不二法門，此第二、諸菩薩請文殊說不二，前請次說。經有三句：一者、二諦俱說；二者、二諦俱不說；三者、世諦說，真諦不說，今就後二門也。上來三十一人，俱有六事：以口有音聲，為言；以言顯不二法，為說；顯不二法，曲受前人，為示；令聽眾悟解，為識；凈名命說，為問；菩薩詶不二，為答。是皆以言破法，未息破法之言，文殊欲息泯法之言，故辨無此六事也。
於是，文殊師利問維摩詰：我等各自說已，仁者當說何等是菩薩入不二法門？時維摩詰嘿然無言，此第三、文殊請凈名說不二，前請，次詶，三稱嘆。諸菩薩以言遣法，文殊借言遣於言，凈名嘿然，遣文殊之借言，不二之理乃同，而得有深淺之異。
文殊師利嘆言：善哉！善哉！乃至無有文字語言，是真入不二法門，此第三、文殊稱嘆。凈名既其嘿示，文殊亦應嘿領，但為時眾生悟故，就言嘆善；又顯無言不傷於言，故以言嘆於無言。
說是入不二法門時，於此眾中五千菩薩皆入不二法門，得無生忍，此第二、五千菩薩得入不二法門。