論密教者，皆以法華時中秘密有、無為一疑難。按玄文曰：法華是顯露，非秘密。則知此時必無是教也。而釋簽有無時不遍及味味皆有之說，則若通有，何也？
曰：是固不必疑，唯暗於文相，故疑乃生焉。今試為決明，先示有無之意，且在昔機教未一，故須此隱覆而赴被之。至於今經，機既純一，教亦開顯，復何用是教耶？譬猶兵家謀策用於正戰之時，實不用於既破之後，法華如已破大陣故也，玄文信矣。其如文，或言之有難者，有易者，因復旁搜余文，通約四義示之，謂有言同而旨不同，機密而教不密，縱論而義竟無，文通而意自局者，如文曰：法華是秘密，付諸菩薩。此言今經純圓純妙，乃真秘之秘，亦微密之密，即，此二不二，非橫非豎也。非橫非豎，妙在其中，即障顯德，又見於此矣。
夫如是，豈直圓斷名相之說乎？學者宜深究之。