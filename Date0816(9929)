二、喻說一周，被中根二：初、標敘科義譬者，引淺況深。喻者，托言訓曉。由前法說，示多方便，皆為一乘。上智已悟，中根未解，故引三車一門之淺，以況三乘一道之深，而訓曉焉，故名。經有九喻，謂火宅、窮子、藥草、化城、系珠、鑿井、王髻、父少、醫師。舊唯言七喻，遺卻鑿井、父少二喻，謂是旁出，實非旁也。
喻說文二：初、法說緒余；二、喻說正文。然法說緒余，合聯前品之末；喻說名題，合標緒余之後。而分品似濫者，身子既自領悟法說，欲以悟人，故陳悟喜之意，而為機起疑，發茲喻說。然則悟喜等意，乃為喻說之由，宜屬此品，文不為濫。
二、依科解文二：初、法說緒余四：初、身子領悟四：初、悟喜爾時，舍利弗踴躍歡喜至得未曾有。
身子既悟法說，自知作佛，故踴躍而作，慶所未聞。
所以者何至甚自感傷失於如來無量知見。
釋上也。謂昔者方等會上共聞是法，然彼得授記，我乃不預，是失如來無量知見。今既得之，所以踴喜。無量知見，即一乘正智也。
世尊！我常獨處山林樹下至是我等咎，非世尊也。
居常推克，聞同記異，非佛所私，咎實在我。同入法性，謂同證真理。
所以者何至初問佛法，遇便信受，思惟取證。
釋自咎也。所因，即般若實智，為菩提正因也。佛固將說，而我不款待，但初聞四諦，即便信受，速取小果，蓋自誤也。
世尊！我從昔來至得佛法分。
自慶所悟也。口生者，因聞一音。法生者，悟如是法。法分者，得如來知見寶藏之分也。
四、重頌四：初、頌悟喜爾時，舍利弗欲重宣此義，而說偈言：我聞是法音至聞亦除憂惱。
法音，指法說也。漏盡宜無憂惱，而云亦除者，向雖漏盡，余習未盡，今得極證，則除失大乘之憂，及余習未盡之惱。
我處於山谷至云何而自欺。
頌居常自咎也。
我等亦佛子至我為自欺誑。
頌不預授記，失佛功德也。三十二相，初自足下安平，終至頂相高圓，猶如天蓋。十力，初是處非處智力，終至永斷習氣智力。八十種好，初自指爪狹長，終至胸萬字相。十八不共，謂不與二乘共也。初自無過失，終至知過、現、未事無著無礙。
我常於日夜至籌量如此事。
見贊菩薩，知我之非，故籌量其失。
今聞佛音聲，隨宜而說法，無漏難思議，令眾至道場。
而今乃知隨宜之說，皆無漏法，直可以證道也。
我本著邪見至永盡滅無余。
感悟自慶也。身子昔事珊闍耶，為外道梵志之師，因佛為之拔邪說法，乃入佛道。於空偏證，非是實滅，即相圓證，始謂無余永盡滅，即無余涅盤也。
佛於大眾中，說我當作佛，聞如是法音，疑悔悉已除。
牒偈首之詞，通結也。上頌長行已終。
四、別自釋疑二：初、徵疑自釋初聞佛所說至我聞疑網斷。
初聞會三歸一。聲聞得佛，以非己智分，故疑之，及詳觀佛說，其心如海，窮之益深，測之益遠，乃信為實道，無復疑也。
佛說過去世至波旬無此事。
此引三世道同，及自行道同之文，以自釋也。波旬，魔名。
以是我定知至教化諸菩薩。
牒釋前疑，以由領悟也。實智，即一乘正智也。夫身子大智，於佛聞法宜，不言而諭，乃綢繆疑慮，至於以佛為魔者，蓋道大機小，乍聞其言，鮮不悖戰眩亂，而非毀交謫。譬聞姑射之說，以為狂而不信；望哀駘之風，以為惡駭天下。蓋後世末俗聞佛道者，類多如此，則大智疑慮有所為而設矣。
爾時，佛告舍利弗至我以方便引導汝故，生我法中。
述其本因，以明領悟得記之由也。言於天人眾中說者，將明遠因、遠記，示不妄也。戒經云，舍利弗曾於六十劫修菩薩道，今云二萬億佛所，指彼時也。長夜隨學，言正智未明。
舍利弗至名妙法蓮華教菩薩法佛所護念。
昔已系珠，今復示珠。
三、上根得記二：一、與記舍利弗至天人師、佛、世尊。
既悟妙法，當成佛道，故得記作佛也。諸授記文皆二：初供佛行道，因記也；次十號劫國，果記也。此記大因大果，以策進小乘也。號華光者，華表因行，光能發明，由最初領悟發明是道故也。既受佛記，猶過多劫，然後得果者，成佛由智，得果由行。小乘雖悟實智，未修大行，是謂素法身佛，未有莊嚴，故須經劫供佛、行菩薩道，所以廓其大心，成就萬德，萬德圓備，乃成十號具足之佛，非自性天真之佛比矣。若此頓教所謂過無量不思議劫者，直約正智，頓斷無明，頓圓種智，則無邊劫迷一時頓滅，是謂過無邊劫成佛。
國名離垢至其國中以菩薩為大寶故。
劫國莊嚴，皆因行依報也。身子因行以大智為本，故國名離垢。因行發明教菩薩法，故劫名大寶莊嚴。而以菩薩為大寶，清凈嚴飾則無諸穢土，安隱豐樂則無三災苦，天人熾盛則無三惡道。有八交道等者，八正道之所會也。七寶行樹等者，七覺支之所生也。凡諸佛依報皆然，蓋因行所同也。若眾生依報，則國名堪忍，劫名五濁，其土坑坎，沙礫為地，亦因行所同也。反而求之，離垢清凈之相，皆即心地安隱豐樂之事，無非性德。染凈轉變常存乎人，使眾生不為堪忍苦，不起五濁業，不行邪諂行，則真離垢、平正、安隱、豐樂之國矣。
彼諸菩薩至其國人民壽八小劫。
除為王子時，獨記作佛後，壽十二劫。
華光如來過十二小劫至其佛國土亦復如是。
此身子轉記堅滿，使傳續妙道也。過十二小劫，即臨滅時也。法華妙道本於燈明，傳於妙光，繼於然燈，佛佛授手，光光相續，故身子得之而記號華光。蓋發明是道，使有目者共睹也。堅滿得之，又號華足安行，則率循是道，使有趾者共由也。至於其國菩薩，行則寶華承足，則從其化者，莫不由是道也。抑記號華足安行，取其帶果行因也。菩薩寶華承足，取其藉因趨果也。因果互為始終，展轉不離是道，欲續而不泯，故有轉記。
舍利弗至像法住世亦三十二小劫。
法初盛行，人能以現量體悟為正。去圣逾遠，人惟以比量仿解為像。正法，教、理、行、果備具；像法，有教、理、行，而無果。故古多圣賢得道，今乃蔑聞，此正、像異效也。及乎末法，則空騰似量，荒唐無實，雖有教、理，無行、果矣。
爾時，世尊欲重宣此義，而說偈言：舍利弗來世至出家成佛道。
此偈全頌與記，皆即前意。普智，即遍知也。佛為王子時者，諸佛皆示為王子，棄國舍榮，警諸貪著，如八意之於燈明，十六之於智勝是也。生分已盡，梵行已立，所作已辦，不受後有，名最後身。
華光佛住世至宜應自欣慶。
四、天人贊喜四：初、踴喜爾時，四部眾至心大歡喜，踴躍無量。
踴喜以謂我等亦如是，必當得作佛。
各各脫身所著上衣至雨眾天華。
衣服，人之弢袠也。性障，天之弢袠也。回轉，即回向意也。諸天因聞妙法，得離性障，遂回小向大，是以脫衣供佛，以藉其誠，表解天弢隳天袠也。衣住空中而自回轉，乃回向精誠所感也。
而作是言至今乃復轉無上最大法輪。
昔轉四諦為最小，今轉一乘為最大。
四、重頌三：初、頌稱贊爾時，諸天子欲重宣此義，而說偈言：昔於波羅奈至少有能信者。
鹿苑分別五趣眾生，生滅麤相容有能信，今茲一乘旨妙義奧，故少能信者。
我等從昔來至最尊無有上。
佛道叵思議至盡回向佛道。
結贊自誓，回小向大也。謂今世、前世之福業，及值佛所作之功德，皆誓舍小果，回向佛道。叵從反可，謂不可也。
二、喻說正文四：初、發起喻說四：初、身子自慶爾時，舍利弗白佛言至三菩提記。
是諸千二百心自在者至聞所未聞皆墮疑惑。
心自在，即無學羅漢。學、無學即小聲聞，昔蒙佛教，自謂究竟，而息見趣寂，今聞雖說涅盤，亦非真滅，是以疑惑也。
善哉世尊！愿為四眾說其因緣，令離疑惑。
爾時，佛告舍利弗至諸有智者以譬喻得解。
上皆發起喻說，下文正演喻說。二引火宅喻，明昔權教皆為化迷也。
二、正引火宅文十：一、宅主財力舍利弗至多有田宅及諸僮仆。
譬佛王化三界也。國有邑，邑有聚落，譬大千有三界，三界有六道四生。大長者，譬如來，為一切世間之父。其年衰邁，譬應緣已久，欲般涅盤也。財富無量，譬無量知見之法財。多有田宅，譬方便智慧之福田。僮仆，譬慈悲無倦以佑助正道，從事群機。
其家廣大至乃至五百人，止住其中。
譬五趣苦聚也。家，譬三界，一門，譬一乘出離之道。五百人，譬五趣眾生。言一百、二百者，自人天次第而數也。
堂閣朽故，壁隤落至焚燒舍宅。
譬身老苦逼也。家有堂閣舍宅，舍宅有壁、柱根、梁棟，皆朽腐將傾，而不可居。譬三界有五陰眾生，眾生有四大命根，支體皆變異速壞而不可保，然且於中競造惡業，為五欲財利、生死悲惱之所燒煮，天上人間無能免者，故曰周匝俱時欻然火起。
長者諸子，若十、二十，或至三十，在此宅中。
言五百人，又言諸子者，人則泛舉群生，子則特舉從化者。若十指菩薩子，二十、三十指二乘子。前於五趣言百，此於三乘言十者，以五趣眾生從三乘之化者，十一而已。
長者見是大火從四面起至心不厭患，無求出意。
譬觀六道苦，起大悲心。四面，即生、老、病、死四相，為眾苦之本。所燒之門，安隱得出，譬佛於生死苦永盡，憂患不能襲也。諸子樂著，不覺不怖，譬深著世樂，無有慧心，徒見得忘形，見利忘真，火宅之人皆如是也。
舍利弗至唯有一門，而復狹小。
沈思救焚之方也。謂恃身手有力，顧幼稚之微，欲以衣裓密扶而出之，或以幾案憑挈而出之，又思其門狹小，不可用此，但以殷勤方便引而出之也。此譬三七思惟設教之意。身手全體，譬如來知見、力、無所畏。衣裓密用，譬有大神力。幾案可憑，譬智慧力。其門狹小，譬二乘心劣，不堪此法。故後文云：若我但以神力及智慧力，贊如來知見、力、無所畏者，眾生不能以是得度。故但以方便拔濟之也。三藏法師云：衣裓者，西國盛華之具，貢上貴人用之。
諸子幼稚，未有所識至汝等速出。
憂其無知，明告其害，使知趨利。
父雖憐愍，善言誘喻至但東西走戲，視父而已。
譬眾生為貪欲所迷，雖遭大苦，不以為患。耽湎既甚，不知何者是苦，何者是身，云何為貪，但迷己逐物，火馳不返，雖值佛法，不從其化，特視之而已。
爾時，長者即作是念至隨汝所欲，皆當與汝。
徒令速出，則怫其所欲，既不能化，故順其所欲而化之。長者亦自恐被焚者，譬佛示身三界，與民同患也。知子所好等者，譬知諸眾生有種種欲，隨其本性，方便說三也。車表果法，不屬三界，故云今在門外。可以游戲者，喻法樂可以自娛也。牛正服乘之大力者，正譬大根以任大乘。羊鹿非可服乘，徒以像牛為幼稚玩好之具，權譬小根，以任小乘。知羊鹿非可服乘，徒為玩好之具，即知二乘不足致道，徒為戲論之法而已。
爾時，諸子至競共馳走，爭出火宅。
言適其欲故，化無不從。進之為推，退之為排，此爭出之勢也。譬隨根利鈍，決擇三乘，以求出離。
是時長者至其心泰然，歡喜踴躍。
乍喜諸子脫苦也。四衢露坐等，譬依四諦造偏空而不知進也。
時諸子等各白父言至愿時賜與。
諸子出宅，就父索車，譬因獲三乘之利，遂執三乘之果。
舍利弗至又多仆從而侍衛之。
譬說三之後，等示一乘，使知無二無三，即廢權立實也。車譬一乘，牛譬大根，余表一乘大根之德用也。其車高廣者，高出三乘，廣攝九部也。眾寶，譬萬行。欄楯，譬總持。懸鈴，譬四辨之下化。幰蓋，譬慈悲之普覆。雜寶，譬眾善所以嚴慈悲也。寶繩，譬四誓所以固慈悲也。垂諸華瓔，則外布妙因，聯續如瓔。重敷婉筵，則內弘忍力，柔軟如筵。安置丹枕者，使心冥覺觀，而默處是道也。駕以白牛者，非純一大根，不堪此乘也。膚色充潔，得其所養而無染也。形體姝好，全其所賦而無惡也。有大筋力，譬堪任大事。行步平正，譬允蹈大方。其疾如風，譬一念頓造。又多仆從，譬方便利生助道之事。總而譬之，即後所謂諸佛禪定解脫等娛樂之具，一相一種凈妙之樂也。
所以者何至與諸子等。
釋所以賜等一大車之意。譬如來有無量知見、力、無所畏諸佛法藏，能與眾生大乘之法。
今此幼童至不宜差別。
譬諸眾生皆是我子，等與大乘，不令有人獨得滅度。
所以者何至何況諸子。
萬物皆往資焉而不匱，此之謂也。
是時，諸子各乘大車，得未曾有，非本所望。
譬二乘得佛，過其所望。
舍利弗至於彼火宅而拔濟之。
問許三而賜一，猶始權而終實。始終相違涉虛妄，不以全身命為得玩好者，身之可玩，固甚於物，蓋身為道本，本全則道全，所以至人常遺物抱道，以全身養生。而火宅之人，唯物之玩，不自貴愛，故此警之耳。
世尊！若是長者至如汝所言。
三、以法合顯十：一、合宅主財力舍利弗！如來亦復如是，則為一切世間之父。
視四生如一子，等三界以同仁。
於諸怖畏衰惱憂患至求善事，利益一切。
怖畏惱患，即三界苦相。無明暗蔽，即四生苦本。於此永盡，即如如佛知見、力、無畏，正智也。方便智度，權智也。神力、智力所以資正智，慈悲無惓所以運權智。
而生三界朽故火宅至三菩提。
由慈悲故，示生三界之家，濟度五趣之眾。以自永盡無明暗蔽故，欲度眾生愚癡暗蔽；以自成就無量知見故，欲令眾生得大菩提。所謂欲令一切眾如我，等無異也。
見諸眾生至雖遭大苦，不以為患。
此備舉三界火宅苦狀，該三世六道因果也。生老病死憂悲苦惱為果業，屬前因；五欲財利追求等苦為因業，屬後果。畜生、餓鬼、天上、人間，即緣上因果，成六道業，化為異類，淪替不停，實可警怖。彼且喜而不厭，遭而不患，實癡暗所蔽也。
舍利弗至眾生不能以是得度。
無邊佛慧樂，即一乘法樂。如來知見、力、無所畏，即一乘法體。雖足以拔苦，然非凡夫事故，不能以是得度。
所以者何至何由能解佛之智慧。
所以不能以是得度者，為眾苦所迷故。
舍利弗至為說三乘：聲聞、辟支佛、佛乘。
法喻雙明。
而作是言至則為所燒。
此善言誘諭，力拔其苦也。色等五欲，俗以為軟美，佛以為麤弊，為皆幻惑濁惡，能發業苦，實致火之具也。故貪著生愛，則為所燒。
汝速出三界至便得無量安隱快樂。
示以三乘，而贊其法，使向慕也。此三乘法，圣所稱嘆者，諸佛共尊也。能離生死故，自在無系；異有為法故，無所依求。得是乘者，斯得無漏五根、五力、七覺支、八正道、四禪、九次第定、八解脫、諸三昧法，足以娛樂，脫三界苦。
七、合諸子出宅三：初、聲聞乘舍利弗至如彼諸子，為求羊車，出於火宅。
此辨三乘根性不等，取果有異，如彼諸子玩好不同。內有智性者，謂正因信種，揀非闡提也。內有是因，故從佛為緣。觀四諦理，聞聲悟道，名聲聞乘。欲速機小，故譬羊車。
若有眾生至如彼諸子，為求鹿車出於火宅。
辟支，此云獨覺，亦通緣覺。出無佛世，觀物變易，自覺無生，故號獨覺。觀十二緣，覺真諦理，故號緣覺。求自然慧，樂獨善寂，即獨覺也。深知諸法因緣，即緣覺也。此乘斷三界見思，與聲聞同，更侵斷習氣，根性猛利，故居聲聞上。其機稍大，故譬鹿車。
若有眾生至如彼諸子，為求牛車，出於火宅。
此兼三乘，集眾智之大根也。一切智，即菩薩智也。佛智，即一切種智也。自然，即離諸證取者。無師，即不由他悟者。能求眾智及如來知見廣大德用，而愍安利度，所以為大菩薩。其機為最，故譬牛車。
八、合長者賜車二：初牒舍利弗至等以大車，而賜諸子。
此牒見子得出，露地而坐，自念財物無極，不與小車等文。
如來亦復如是至皆以如來滅度而滅度之。
合上可明，出三界苦，得涅盤樂，即權乘小果；如來滅度而滅度之，即大乘極果。
是諸眾生脫三界者至能生凈妙第一之樂。
疏上等與大乘之意也。謂彼脫三界者，雖得小乘禪定解脫，然猶厭有著空，非一相也。裂為二乘，非一種也。執著未除，非凈也。空有未融，非妙也。故與之諸佛禪定解脫娛樂之具，一相一種凈妙之樂，如彼大車，眾美具備。
舍利弗！如彼長者至然彼長者無虛妄之咎。
先牒次結。
如來亦復如是至於一佛乘，分別說三。
總結前文也。不盡能受者，機不齊故。