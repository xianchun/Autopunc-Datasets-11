毛詩序：何彼襛矣，美王姬也。雖則王姬亦下嫁於諸侯，車服不繫其夫，下王后一等。猶執婦道，以成肅雝之德也。
何彼穠矣何彼穠矣，唐棣之華，曷不肅雝，王姬之車。何彼穠矣，華如桃李，平王之孫，齊侯之子。其釣維何，維絲伊緡，齊侯之子，平王之孫。何彼穠矣，三章，章四句。
穠：猶戎戎也。唐棣：栘也。肅，敬也。雍，和也。曷，何也。
