夫法身虛玄，非名相之形；凈剎妙遠，絕凈穢之域。至妙之門，非百是所是，亦非百非所非；真虛之道，非有心之所托，亦非無心之所會。非能非所，是穢亦凈。以不二而二，有本迹之稱，存凈穢之教，此是隨緣之意，應物之門。緣既有多種，教亦沙莫算。身復非一土，有勝劣不同，或現穢質，令生厭心，或示凈處，使修勝善。是以思惟，夫人遇此惡緣，厭累苦之世，欣勝樂之地，由是佛現金臺，示十方界凈妙之國，令此今緣，撰取所樂。夫人情感安養極樂，如來廣說凈土依正勝果、正業妙因，故此經以不二為體，若存胡音，云佛陀盤遮阿梨耶阿彌陀佛陀修多羅，此云覺者說觀無量壽覺者經，胡漢兩存，故云佛說觀無量壽佛經。
六門明義：序王第一、簡名第二、辨宗體第三、論因果第四、明凈土第五、論緣起第六。
第一、序王，如前。
第二、簡名義。此經題目，凡有四階：第一、佛說；第二、觀；第三、無量壽佛；第四、經。約此四階，以三雙明義：能說所說為第一雙，佛說是能說，觀下是所說；所說中，能觀所觀為第二雙，觀是能觀，無量下，是所觀理境；所觀理境中，能詮所詮為第三雙，無量壽佛是所詮理境，經是能詮教。此四階三雙，無為法中明差別，如虛空丈尺，諸余放是下品，何故愿往生耶？
解云：始舍穢入凈，余凈不易可階，為是因緣，唯得往生西方凈土也。
爾時，世尊則便微笑下，第二、別答。別答中兩：第一、放光利益頻婆沙羅王；第二、次為韋提希說凈土法門。前放光，神通輪利益父王；次說凈土，說法輪利益希后。又前放光，益父王，小利益；次說凈土，利益夫人，大利益。言父王小利益者，王本得初果。何以知然？出大論：太子踰城學道時，至王城，促僮仆乞飯，無量人觀看，王兒結誓云：太子得道前當度我，受我請。後成佛時，王則將八萬四千人迎佛。佛為說法於路，得須陀洹果。故本得初果，今蒙光照，進得那含，故是小利益也。夫人大利益，夫人聞說凈土法門，得無生法忍，故是大利益。此則是世王方便利益父母之事。若不執系父母，父何由得斷欲界惑，得那含？母何由生凈土，得無生忍？藉於此事，得如斯利益，故知是方便也。又前放光利益父，則現在利益；次說法利益母，當來利益也。
就此兩段，各開二別。初段二者：第一、正運神通輪；第二、父王得益。後段二者：第一、正運說法輪；第二、夫人得益。此則第一、如來正運神通輪也。爾時，大王雖在幽閉下，第二、父王得益，如文。爾時，世尊告韋提希下，第二、運說法輪利益夫人，大開為二，如前說。初、正運說法輪；第二、夫人得益。就說法中，為二：第一、明三種善為凈土因；第二、明十六種觀為凈土因。此之二章，復各有兩者：第一、緣起；第二、正說三種善為凈土因。後兩亦爾，前、緣起；次、正說十六觀為凈土因。今第一、緣起，此中有二：第一、誡聽；第二、許說。今則誡聽，如文。我今為汝廣說眾譬，則許說也。亦令未來世下，明說之意。所以說者，為欲利益現在、未來眾生故也。
欲生彼國者，當修三福。第二、正說三種善為凈土因，為三：謂標、釋、結。當修三福，則標也。一者、孝養下，第二、釋三福。釋三福，則如文。所以明此三福善，此三種攝一切盡。何者？初一、是世間凡夫善；第二、是小乘善；第三、是大乘善。所以第一是世間凡夫善者，文云：孝養父母，修行十善，未受三歸五戒。第二、始明受三歸五戒，前直明孝養父母，修行十善，故知是世間凡夫善，亦是舊善，佛未生時，已有此善，故名舊善也。第二、受三歸五戒，乃至二百五十戒等，此是佛客善。小乘之善始自受三歸，終至十戒善，故是佛法小乘善也。第三、發菩提心，信因果，讀誦大乘經典，故是大乘善。此之三種，攝世、出世，攝大、攝小、攝一切善盡，故明此三種也。然此三善，得是三人，得是一人。三人者，如向。得是一人者，始從凡夫任運修習此善，次入佛法受三歸五戒，乃至從小入大乘，始終一人具足修此三善也。
問：此三種善為凈土因，為生三種凈土，亦生一種凈土耶？
解云：自有三種善，生三種凈土：上品善生上品凈土，中品善生中品凈土，下品善生下品凈土。自有三品善生一凈土。今此中明三種善生一凈土。何以知爾？今明三種善生西方彌陀凈土，故知三種善生一種土也。
問：既有三種善因，那得但生一種凈土耶？
解云：此三種雖同生一種凈土，於此凈土中果報不同。因有淺深，得果亦勝劣。如此間穢土中眾生，雖同在穢土，而貴賤昇沈不同。生彼國亦爾也。
問：修此三種因，若為得生凈土耶？
解云：此三種皆是凈心。孝養父母心，此心亦凈；乃至發菩提心，此心亦凈。以此三種心皆凈故，得土亦凈。所以維摩云：以其心凈故，佛土凈也。若得此心，只此則是西方凈土。何者？凈穢皆在於心。若心凈，見此土則凈。又若得第一義凈心，則第一義土。然第一義土則是法身，法身、第一義土更無有異也。可棲托義，名之為土，無感不應，名為法身。故仁王經云：三賢十圣住果報，唯佛一人居凈土。若起煩惱倒惑，則此三途穢土；若起四重五逆，則是阿鼻地獄，其身縱廣八萬由旬，故凈穢并由心也。
今此明三種凈業為生凈土因也。如此三事，名為凈業下，第三、結三種業，如文。
佛告阿難及韋提希下，前明三種善為凈土因，有二：第一、緣起；第二、正明三種善為凈土因。今第二、明十六種觀為凈土因，亦二：第一、緣起；第二、正明十六種觀，正作無量壽觀。
今則緣起，有七句，至文當詺。今則第一、誡聽也。
問：告韋提希，何故復告阿難耶？
解云：告韋提希，令一心諦聽；命阿難，使傳化未聞；為是因緣故，雙告二人也。
如來今者為未來世者，第二、釋說凈業之意。何意說此凈業耶？為未來世一切眾生故，說此凈業也。善哉！韋提希者，第三、嘆問。前雙告，今雙嘆。所以嘆韋提希問者，其問故，現得無生忍，稱佛心；又由其問故，宮內彩女發菩提心，復稱佛心；以稱佛心故，嘆其所問也。又其問，得近利現在，復益未來，自利并他現益及未來益，為是義故，嘆云：快問斯事也。阿難！汝當受持，第四、命阿難受持，令傳化未來也。佛告韋提希：汝是凡夫者，第五、重告韋提希。明如來方便令韋提希得見凈土也。時韋提希白佛言下，第六、韋提希重問。此問意者，我今者以佛力故，得見土，若佛滅後，眾生云何得見？為未來眾生重問也。言五苦，此如無量壽經五痛、五燒，如彼文出。又亦得是五濁，詺五濁為五苦也。佛告韋提希下，第七、重告韋提希。令專心作無量壽觀，得生彼國也。
云何作想下，第二、正作無量壽觀。此中凡作十六觀，則應為十六段，今開為二：第一、有十三觀，作無量壽觀；第二、有三觀，作九輩觀。
問：今觀無量壽，只應觀無量壽，何故觀九輩耶？
解云：觀無量壽，觀果；觀九輩，觀因。觀凈土因果，故開兩段也。
就初觀無量壽，復為二：第一、有六觀，觀無量壽國；第二、有七觀，觀無量壽佛身。觀無量壽國中，若樹若池；觀無量壽佛中，佛與菩薩。又觀無量壽國土，則觀依果；觀無量壽佛，觀正果。又觀無量壽國土，觀凈土世間；觀無量壽佛，觀正覺世間也。
就前觀無量壽國土中，復有二意：第一有五觀，別觀；第六一觀，總觀。別觀者，別作五種觀；第六總觀者，無量壽國有無量事，不可具觀，故第六觀總作一切觀也。就初復為二：第一、有一觀半，作觀方便；第二、有三觀半，正作觀。
今則第一、作觀方便，明欲作無量壽觀者，當西向諦觀於日，令心得住；若不系想於日，心則不住。以系心作想於日，心則得住；心住故，心自得凈，見彼國也。次作水想。所以前作日想，今作水想者，日光明凈故，前作日想；水則清徹，無所不見故，今作水想也。
心想成已下，第二、正作於觀。以作水想及琉璃想，則見彼琉璃之地。見琉璃地一切映徹，無所不見也。所以前見地者，地為其本，故前明地。下有金剛七寶幢擎地者，此與蓮華藏相似。何故名蓮華藏？以寶蓮華擎世界，故名蓮華藏世界。今西方世界，金剛幢擎世界，而名安樂，或名極樂者，受名不同也。此幢八方，有無量眾寶所成，無量光明色映，乃至琉璃地上黃金雜廁，種種莊嚴，如文所辨，甚可愛樂也。佛告阿難：汝持佛語者，前明三種觀竟，今命持者，傳化未來也。
問：好體應一一觀竟則結，不爾者都結，何故至此而結耶？
解云：至此三觀竟，事不過三，故三觀後結也。又前明三觀，此明觀體，今辨觀力用。作此觀有何物力用？是故今明能除八十億劫生死之罪，舍身得生凈國也。
問：何故觀地、水等，而能滅除多許罪耶？復不懺悔，何因緣滅如此罪耶？
解云：此中作念佛三昧。然念佛三昧有二種：一、通；二、別。但念佛，名別念佛三昧；念佛國土、樹木，乃至念佛等，通念依正，名通念佛三昧也。
問：念佛三昧何因能得滅如此多罪耶？
解云：佛有無量功德，念佛無量功德故，得滅無量罪也。
問：念佛正果，可得滅罪。今念地、水依果，云何得滅罪耶？
解云：此是佛依果，佛無漏業所起。此樹是佛樹，地、水，佛地、水，念佛地、水，則是念佛。此地、水柔軟微妙，不如此間地、水。何者？天上寶物尚傳語往來，況無量壽佛依果耶！此之地、水，微妙清凈，如夢如幻，只依不異正，正不異依，依正不正，正依不依，依正不依正，識依正即識不依正，識假則識中。若爾，豈不滅罪耶？所以文云：依此觀時，則得無生法忍。何意得無生法忍？以識依正，不依正識假悟中故，得無生法忍也。若但作琉璃地觀，見好凈地，則生貪心，以觀地不地，故得滅罪。故文云：以此觀者，名為正觀；以他觀者，名為邪觀也。
問：成實論人：今觀地、水等，何故得無生忍？汝會真諦境，得無生忍，又見空故，斷煩惱。今觀地、水等，云何斷惑得無生耶？
今所明者，如向觀此地、水，如夢如幻為所有。如夢如幻有故，得無生忍也。
佛告阿難下，前明三觀竟。今第四、作寶樹觀，此文可解。此經明凈土，與法華中明凈土異者，法華兩處明凈土：一、見，變穢為凈土；二、時，眾見燒盡，吾凈土不毀。并今西方凈土，此三文則是三句義。時眾見燒盡，吾凈土不毀，則二質一處；變穢為凈土，則一質一處；今文明凈土，則二質二處。言吾凈土不毀，二質一處者，只凈崛山在穢崛山處，此穢凈不相礙，而穢質被燒，凈質不毀，故是二質一處也。變穢為凈，一質一處者，只是穢質變為凈質，如變石為玉，變土為金，只向土石變為金玉，土亦爾。向機今變為凈穢，只在此一處，故是一質一處。此文明凈土，二質二處者，西方之凈，東土穢，東西二質，凈質在西方處，穢質在東土處，故是二質二處也。
土既有此三句，人亦有此三句不？
解云：亦有言人三句者，二質一處者，則法華云：我及諸眾僧，俱出靈鷲山。眾僧善人，余眾穢人，余眾自被燒，眾僧在中不被燒，凈穢兩眾只在靈鷲山，處不相妨礙，如首陀天子穢不礙彼凈。凈穢二人亦爾，同在一處不相礙，故是二質一處也。二質二處者，則移諸天人置他土，凈人在凈處，穢人在穢處，故是二質二處也。一質一處者，還如云：變穢土為凈土，一質一處。今聲聞人變為菩薩，向并是聲聞，今會歸大乘，變成菩薩，只在此處，故是一質一處也。
次當想水，第五、作水觀。
問：前已作水觀竟，今以何故復觀水耶？
解云：前觀水則方便，於水想中，觀地、觀樹、觀水；今觀彼池水八功德具足，眾寶莊嚴，水出五音，鳥贊三寶，如文也。
眾寶國土，一一界上下，前來別觀，今則第二、總觀。別觀既不盡，論今總觀之也。若見此者，除無量劫重惡業者，前明觀體，今明觀用。六觀兩類：前三種觀體，次明三觀用。今亦爾，前明三觀體，次明三觀用。前三觀猶淺，但滅八十億劫生死之罪；今觀轉深，能滅無量億劫極重惡罪也。佛告阿難下，正作果觀中，為二：第一、觀依果竟；今此下去，第二、觀正果。前依果觀有兩：一、觀方便；二、觀正體。今正果體觀亦二：第一、明觀方便；第二、辨觀正體。
今則初觀方便，復為四：今即第一、誡聽許說，如文。汝等憶持下，第二、命傳化未來也。說是語時，無量壽佛住立空中下，第三、無量壽佛及二菩薩現韋提希前。所以佛菩薩現其人前者，為觀之境，彼將欲作無量壽佛及二菩薩觀，是故佛及二菩薩現其人前，作觀之境界也。時韋提希見下，第四、韋提希因見佛及二菩薩故，為未來眾生而作無量壽佛及二菩薩之觀也。
佛告韋提希下，第二、正明觀體。就文為二：第一、別觀；第二、總觀。前依果觀中，有二：第一、別觀；第二、總觀。今正果觀亦爾，第一、別觀；第二、總觀。此言總別者，觀無量壽一身，觀二菩薩一身為別觀；無量壽有不可思議身，二菩薩亦爾，觀無量壽、二菩薩無量身，為總觀也。就初別觀中，復為二：第一、作想像觀；第二、作真實觀。所以前作想像觀者，無量身身相不可思議，像猶若處空不可作，故前作想像觀。前作丈六身觀，次百丈身觀，名為像想觀。以前作像想觀，故次作佛身真觀也。
問：初作想像觀，次作真觀，可得是本迹不？
解云：欲作此道，亦得前想像觀為迹，亦後真觀為本亦得。雖然作此詺不便，但前作想像觀，後作真實觀也。
就初想像觀中，為二：第一、想像彼佛華臺；第二、想像彼佛并二菩薩。就想像華臺中，有三：第一、正想華臺；第二、明華臺之因；第三、明假想觀功用。今即第一、正想華臺，如文也。阿難！此華臺下，第二、明華臺之因，此華臺是法藏比丘本愿力所成，即是明臺之本因也。此想成者，滅除下，第三、明假想觀功用，如文。佛告阿難下，第二、想像佛菩薩，復為二：第一、想法身佛；第二、想應身佛。今即第一、想法身佛。法身佛者，文云如來是法界身，即是法身，一切皆是法界，一切皆是法身，故前作此想也。次云是心即是三十二相、八十種好，是心作佛，是心是佛，凡有三是。所以明三是者，明此三是義足，是心即是三十二相，即是應身；是心是佛，即是法身；是心作佛，即明二身因也。
且問數論師：若為言是心，佛即三十二相，是心即佛耶？
答云：是心即佛，此是真諦者，不然。真諦是頑境無知，云何是佛？佛名為覺，故真諦非佛。又真諦無心無佛，復何得言心是真耶？又心是心，三十二相是色，心心復何得即耶？若即真者，亦不然，即真無心、無色、無論。即若是世諦，即不得即，兩句不得解也。爾時無礙心即是佛，故華嚴經云：心佛及眾生，是三無異相。中論云：生死及涅盤，無毫厘差別。凈名云：觀身實相，觀佛亦然。今亦爾，只心即是佛，只佛即是心，此心若成，法身則成；法身既成，應身即成。故心是三十二相，是即是佛也。
是故，應當一心下，第二、想應身佛。前作心即是佛，觀若成，不須更作此觀。何者？心即是佛，但於鈍根者是成非，今還令識非者，是故須作此觀也。然自有時雙除，自有時明即是。雙除者，未曾佛，未曾心，由心故佛。心既不可得，佛亦不可得，此非真諦。雖非心非佛始是大智也，作即是觀者，明只心即佛。
觀心既然，觀佛亦爾。此二觀并未堪故，所以更令作應身觀也。就後為三：第一、想佛；第二、想二菩薩；第三、明觀力用。此則是第一想彼佛身，如文所辨。復當更作下，第二、想二菩薩。前想兩華座，次想二菩薩，如文。然此想者，令心凈。心凈即佛土凈，佛土者，只由心，心垢故，佛土垢，心凈佛土凈。百萬品心故，有百萬品凈土；佛心第一凈故，佛土第一凈，故云唯佛一人居凈土也。
作此觀者下，第三、明觀之功用。在觀漸深故，功用轉重也。佛告阿難：此想成已，次當下，前開正果別觀中，本為二：第一、想像觀，此文已竟。今則第二、作真觀，此并就應身中作如此二觀。前想像觀應身，今真觀應身，則是觀無量壽佛真身也。就此為三：第一、觀無量壽佛；第二、觀觀世音；第三、觀大勢至。今則第一、觀無量壽佛身，此中文句可解。
然釋迦有三十二相、八十種好；彼佛有八萬四千相，一一相各有八萬四千好。釋迦太子時，白毫長五尺，成佛長丈五者，申長丈五，放則卷成貝螺。彼佛白毫右旋，如五須彌山也。然復有佛，身相遍滿虛空，所有徒眾亦遍滿虛空。所以有如此不同者，皆為適緣所見故也。作此觀者，得無生忍者。今觀佛身相好，云何得無生法忍耶？前已釋，今更作一種解，明只此則是無生，何必更須會真諦境耶？所以大峰律師聞狗吠得無生，況今觀佛身不得無生耶？
佛告阿難及韋提希者，第二、觀觀世音菩薩身，如文。次第三、觀大勢至菩薩身。此之二觀，各有正體及功用，如文可知。見此事時，當起自心生於西方下，觀正果中，本為二：第一、別觀竟；今第二、總觀。就此文有兩觀：第一、普觀；第二、雜觀。言普觀者，總觀無量壽佛身及徒眾教門，故云普觀也。言雜觀者，或觀無量壽具足身，或變現身，或大身，或小身，及二菩薩一切身，雜觀佛菩薩一切身、一切教，故云雜觀。今則第一、普觀，如文。無量壽佛化身下，第二、雜觀也。
佛告阿難及韋提希：上品下，十六品觀本大為二段：第一、有十三觀觀果；第二、有三觀觀因。觀果竟，今則觀因。觀果者，觀無量壽佛依正二果，故云觀果；觀因者，則三輩往生。
三輩往生，若為是觀耶？
解云：此三輩是生凈土之因。今觀察生凈土之因，有其上、中、下，故名為觀也。無量壽佛經但明三輩，此中開三輩為九輩。三輩者，謂上、中、下也；九輩者，於上品有三，中、下亦三，故成九輩也。今則第一、上品中三也。前明上品上生，發菩提心修行，經七日，則生彼國，見彼佛身，聞說妙法，則悟無生法忍。
問：此是何地無生耶？
解云：此是七地無生。
何以得知耶？
解云：下品生，百法明門，得歡喜地。下品既得歡喜，當知此是七地無生也。
問：攝大乘論明一地三阿僧只劫行，今是何地見無量壽佛身，聞彼佛法，則得無生耶？
解云：此事難知。若約位而為論者，此是六地菩薩；見佛聞法，則得七地無生也。又且有超行人，如釋迦超彌勒成佛，故不可知也。
上品中生者，第二、明上品中生人，不必讀誦大乘經，但善解義理，深信因果，不謗大乘，此功德愿生彼國，即得往生彼國七寶池中大寶華中，經一宿則開也。然彼一宿亦大長遠。何者？彼一日一夜敵閻浮提一劫，經一宿則敵此間半劫也，經七日則不退三菩提，經一小劫得無生法忍。彼一日一夜當此一劫，彼一劫當此間無量劫也，此亦是七地無生。前上品見佛聞法，則得無生，今中品經一小劫得無生也。
上品下生者，第三、明上品下生，此人亦信因果，不謗大乘，彼國華中一日一夜乃開，復經三小劫，得百法明門，住歡喜地。今下品得初地無生，故知前上品是七地無生。所以明此二無生者，無生有二處：一、初地無生；二、七地無生。為是故，明二無生也。
次明中品三輩往生，此中三輩往生，并得小乘果也。中品上生，持五戒、八戒、具足戒，得阿羅漢果也。中品中生，持一日一夜八戒、一日一夜沙彌戒及具足戒，初得須陀洹果，經半劫成阿羅漢果也。
問：八戒，可一日一夜。沙彌戒及具足戒云何一日一夜耶？
解云：此言一日一夜者，非是唯一日一夜持沙彌戒及具足戒，但受一日一夜便死，故云一日一夜也。
中品下生，經一小劫得成阿羅漢也。
次明下品三輩往生，并是大乘，初品得初地，次品發菩提心，下品亦菩提心也。然此三品大難解，略有兩疑：一者、上品三人得大乘果，此事不疑。疑後兩品何意中品三人得小乘果，下品三人得大乘果耶？中品得羅漢果，下品倒得初地大乘果也，二者次第不應如此。何意不大乘并在一處，小乘在後，而忽前明大乘，次明小乘，明小乘竟，更明大乘耶？
解云：得果在後，應須著於前。又今明三輩往生者，正就現因為論，不約得果。現因有三品勝劣：第一品、修大乘善，不作惡；第二品、修小乘善，亦不作惡；第三品、不修善而作惡。以大乘善為上品，小乘善為中品，作惡無善眾生為下品，約此以判三品也。
次問何意大小雜明，不大乘并在一處，小乘一處者，亦如向答。不就得果為次第，但約修論前後耳。前明大乘善，次明小乘善，後明有惡無善。前明善，後明惡。就善中，前明大乘善，後明小乘善也；前明善則五乘善，上品則大乘善，中品則聲聞、人天善。前持八戒、沙彌戒、具足戒等，則三乘善；孝養父母，行世仁善，則人天善。此則明善義盡也。
問：明善既盡，明惡盡以不？
解云：第三品明惡有三人：初明作十惡，次明作四重，後明作五逆，不明謗法闡提，故明惡不盡。十惡、四重、五逆，并得生西方；若是謗法闡提，不得生也。所以謗法闡提不得生者，闡提不信法，臨終雖為說有無量壽佛，彼終不信，故不得往生。又謗法亦爾，如小乘人聞說有十方佛，不信故，不得往生也。以現修因有勝劣故，言三品不同也。
問：修如此得果，何意？然因有淺深，雖彰得果差別，未顯何意上品得大乘果，中品得小乘果，下品得大乘果耶？
解云：遂彼修因，故得果有大小，上品修大乘因故，所以得大乘果；中品修小乘因故，還得小乘果；下品現在雖不修大乘善及小乘善，但彼臨終時，遇善知識為說大乘妙法，以聞大乘故，得大乘果也。上品人善強果強，中品人善強果弱，下品人善弱果強。上品人修大乘善，得大乘果也，善強果亦強也；中品人善強果弱者，修行禁戒世間等善，而得小乘果，故善強果弱也；下品善弱果強者，下品人都不修善而得大果，故善弱果強也。又下品所以得大果者，明彼現在雖不修善，過去或經發心，今聞大乘，復得發心等也。
說是語時下，正說中，為二：第一、神通輪利益父王；第二、說法輪利益夫人。神通輪利益父王中二：第一、放光照父王；第二、父王得益。說法輪利益夫人亦二：第一、正為夫人說法；第二、夫人及眷屬得益。正說竟，今即第二、夫人得益，如文。爾時，阿難即從座起下大段，第三、流通，此中文句可知。此中應有二句：第一、宮內付屬流通；第二、佛還崛山，阿難重說流通也。