諸國語言，中天音正，彼言那伽夷離淳那，此云龍勝，名味皆足，上世德人。言龍樹者，片合一廂，汝心勿於少法中住。何以故？如是般若波羅蜜中無有正法。若過法者，是則無法，於何處住？何以故？憍尸迦！如一切法自體性空。若其彼法自體空者，彼法無體；若無體者，是名般若波羅蜜。若是般若波羅蜜者，彼無少法可取可舍，若生若滅，若斷若常，若一義若異義，若來若去，此是真實般若波羅蜜。依彼因緣，故造此論。我如是知般若波羅蜜，此方便故，我今解釋，所謂入中論門。彼善男子善女人言我知色無常乃至識無常、苦、無我等，以此因緣故，是相似般若波羅蜜，非是真實般若波羅蜜。
問曰：若說色空、無相、無愿，云何此法唯是相似，非實般若波羅蜜耶？此三解脫，世尊所說，非有為故，云何彼空亦相似耶？
答曰：以取著故。
問曰：取著何法？
答曰：於色取著，於空取著。若有取著，云何得是般若波羅蜜？此取著者，豈非是見？一切諸見皆因如來說空故斷，又復何人即見彼空？彼人復以何法對治？唯無二際，是則能除無二際故，名為非際。是故如來已為迦葉如是說言：一切諸見，見空得出。若人取空，於空生見，我不能救。以此義故，師說偈言：
空對一切見，是如來所說，
於空生見者，彼則無對治。
又復余師名羅睺羅跋陀羅言：
一切見對治，如來說空是，
不愛空不著，著空空亦物，
不愛空不空，此二非不愛，
無能壞佛語，佛語處處遍。
又復經中佛說偈言：
夫人不正見，少智故取空，
如捉蛇不堅，如咒不善成。
諸如是等，取著於色，取著色體，或分別空，分別不空。彼如是色畢竟無物，云何當有空與不空？又如彼色，一切諸法皆亦如是。如佛世尊如是說言：如不異色，別更有空，亦不異空，別更有色。如色於空，空於色義亦復如是。如是等故。又復經中佛言：迦葉！若有何人，見法不空，如是之人，法亦是空，空亦是法。又佛說言：所言空者，空自體空；所言色者，色自體空。若有少法而不空者，彼則有空。一切諸法皆無自體，何處當有空與不空？依此義故，有偈說言：
若法有不空，空亦得言有。
無有法不空，依何法說空？
我依此知，以取著故，相似義成。
問曰：若師如是以此方便解釋般若波羅蜜義，以何義故，先造中論名為造作，而非是經？
答曰：若人愚癡，非是黠慧。彼人起心，如是分別毀呰諸經，謂經不熟，唯論是實，余法無論。為彼人故，此有偈言：
伐煩惱怨盡，救有救惡道，
如來有伐救，此二余法無。
此偈非唯直是根本，亦以贊嘆供養如來，亦斷一切戲論分別、諸取著等，故說此偈。
問曰：云何？
答曰：有無量種供養如來，以如來有無量功德。今且略說三種供養：一者、隨法順行供養；二者、資財奉施供養；三者、自身禮拜供養。此初隨法順行供養，供養中勝。以此偈法供養如來，供養中勝，非物供養。
問曰：此說何人供養如來？
答曰：若人通達不生際者，又復有說言：須菩提於先禮我。論師如是以此偈法供養如來。
問曰：供養世尊，第一上吉，是故論初應法供養。謂此偈法，如說能斷一切取著、戲論等者，今應當說。
答曰：汝聽，我今為說，善意思念。言戲論者，所謂取著有得有物二，及不實取諸相等，是戲弄法，故名戲論。彼今略說，所謂取體，若取非體，取體非體，或取非體非非體等。此偈於彼一切皆斷。
問曰：云何皆斷？
答曰：偈言：
佛已說因緣，斷諸戲論法，
故我稽首禮，說法師中勝。
因緣生者，皆是戲論。
問曰：因緣生者，云何戲論？
答曰：因緣生者，世尊已於小乘中說，隨順次第得入法義，亦以對治外道取法。
問曰：云何對治？
答曰：外道惡見，彼有體見，有斷常見，如是樂著一切世界，摩醯首羅、時節、微塵、勝及自性、斷滅等，生如是分別。彼外道人如是分別，則失因緣。彼人如是樂戲論，故名為惡見。此之戲論，是諸外道取著之法，為斷此故，世尊已說無明因緣而生於行，無明滅故，諸行滅等。以如是故，有世界生；以如是故，則世界滅；非余法故，如是生滅。
問曰：摩醯首羅、時節、微塵、勝者、自性及斷滅等，此等因緣能生世界，滅世界者，此諸因緣可是戲論。若因緣生，因緣滅者，云何戲論？
答曰：以取著故。次第乃至取著涅盤，如來亦遮，何況不遮取著因緣。外道之人取著體故，失於善道，行於惡道，戲論不實。
問曰：云何？
答曰：摩醯首羅若作世界，彼為是常？為是無常？為為他作？不為他作？彼為生已而有所作？為是未生而有所作？為有而作？為無而作？彼如是等，皆悉不然。若作世界，為常而作，無常而作？為為他作，不為他作？為生不生？為有為無？如是一切，皆不相應，無道理故。
問曰：云何名為無道理耶？
答曰：若是常法，云何而得造作世界？若是常法作世界者，虛空亦應得作世界，是事不可。若是無常作世界者，瓶等亦應造作世界。若常無常作世界者，虛空與瓶皆應得作，是事不可。若汝意謂常無常過，離常無常，更別有作作世界者，是則無窮作世界作。更復有作之所作故，此復有過。瓶亦應是作世界作，是事不可。若汝意謂此是過者，則無作者而作世界，此義不成。
問曰：云何不成？
答曰：無眾生故。若無作者，尚自非有，況復有作。如其無作得有造作，是則無物亦應得作。若其得作兔角，亦應作石女兒，又亦應作虛空花鬘，是事不可，亦可作瓶，而皆不作。
若已生者，當知不得造作世界，如瓶不作；若未生者，亦不得作，如石女兒。若是有者，不作世界，猶如其人；若是無者，不作世界，猶如兔角。此於世界常無常等不相似過。又復如是摩醯首羅常無常等，若是世界之因緣者，世間罪福亦是所作，是事不可。若如是者，一切罪福則無果報，然今現見世間罪福皆有果報。又復勝等，無物體故，不作世界，此義成就，先已廣說，以無因緣，是故彼無。若丈夫作丈夫不成，自不成故，不能成法。若有丈夫，可有轉行。如勝是常，無因緣故，勝無轉行。以是常故，如丈夫覺、丈夫無覺，則常如勝。若如是者，一切諸法皆悉是常。若無物者，何法為常？若無法常，云何分別流轉行等？迦卑羅師，汝是弟子，云何有勝？有丈夫者，汝當說之，令義成就，尒乃於後常等法成。
問曰：云何無勝？
答曰：云何有勝？
問曰：以阿含故。
答曰：我今亦以阿含故無。
問曰：以道理故，有勝成就，迭相攝故。
答曰：何者道理？
問曰：有勝以見次第有壞相故，如見樹皮，知有樹心。
答曰：若如是者，是汝家中私量所量，道理成就，實無此勝見壞相故，猶如兔角。兔角是有見壞相故，如樹皮等。若汝意謂，雖無面等，而是有者，不相類故，則知無勝，以不生故，如石女兒。若如虛空，則不成就；若如涅盤，是則無物無體，云何成有不有？此我今說，汝雖有語，都無義理，如汝向者見宗、因、喻而有所說，皆不相應。此我今說，破汝勝法有無量種，不可具說，略說少分。於汝法中，言丈夫者，此無眾生，無因緣故，猶如兔角。如汝向者言丈夫是世界因緣，已引喻者，世界因緣，今共籌量。若不能說緣具則減，緣具減故，是則有過，譬喻則減，汝則退壞一切諍對不成就者。無譬喻故，應先自觀己之朋。已說自因相，若其是常，則非作者；若是無常，亦非作者；若為他作，亦非作者；不為他作，亦非作者；若體已生，亦非作者；若是未生，亦非作者；若其是有，亦非作者；若其是無，亦非作者。皆有譬喻，不能具說，當審思量。自朋有喻，他朋無喻，如是如是，摩醯首羅、時、微塵等世界因緣，則不成就。若此成就，作與所作迭互相作，無如是事。若有此事，摩醯首羅則能作勝，勝亦能作摩醯首羅。如是等故，如是外道說作所作，迭互相違，皆不相應。
問曰：如汝所說，緣具不成，是則有過，譬喻則減，復退壞者，此我今說，何等緣具？何者減相？若何等人？宗、因、喻等三是緣具，彼如是人則三種減。唯因、譬喻，此二有過。以緣具故，宗則無減。以是言說之根本故，又義成故，此久已說。有三種減，因、喻二減，若人分別此之三分具足和合，故名緣具，彼如是人應三種減。若復有人因三相語則是緣具，彼人三種云何有減？若緣具過，若譬喻減，云何彼人而當有減？若緣具過，汝未知故，作如是說：說喻減已，得緣具過，若復退壞。
答曰：云何如是撾打虛空？若能舍離摩醯首羅之朋分已，則可起心，自謂黠慧，尒乃攝取若耶須摩之朋分也。汝此語言不能說，於出世間法與世間法復不相應，以其虛妄最凡鄙故。此如是故，則不須答。若耶須摩論師說言：此言語法，云何復離世諦之法？此我今說，以何者是彼因三相？若何者法語為緣具？復以何者是因三相？
問曰：朋中之法，相對朋無，復自朋成。如聲無常，以造作故，因緣壞故，作已生故，如是等故。若法造作，皆是無常，譬如瓶等。聲亦如是，作故無常。諸如是等一切諸法，作故無常。
答曰：何名作法？為作名作？離作名作？此今解釋。若以作故，名為作者，聲是作法，聲皆是作，是故名作。若如是者，朋法不攝，則不得言聲是朋法。若汝意謂有如是過，聲與作異，聲則非作。若法離作，不得言作。以如是故，知聲非作。若聲非作，是則無法。若無法者，云何言常或言無常？若分別物，分別物法，云何作聲？為有故作？為無故作？此今解釋。有法不作，無亦不作，若法有無，亦不成作。若汝說言，聲是作法，故無常者，是事不然。又如汝說三種相故，是名作法，因及因語皆是緣具，則不相應。
問曰：云何名為不相應耶？
答曰：以不成故。一切作法無三種相，無朋對故，作朋之對，彼朋不作，是故相破。若不作者，是則無法。若無法者，云何破壞？如是兩朋，非等非勝，非有作法。若無法壞，亦可說言兔角破壞，以無體故，義不相應。若汝意謂無常之朋、常朋相對，如是隨起。此我今說，汝甚愚癡，以不成法而欲成法。此無常者，名為無物；若無物者，則無自朋；自朋不成，不得隨起，不得回轉。若如是者，不得言朋如虛空等，以無物故。若汝說言他朋常者，是義不然。
問曰：云何不然？
答曰：常不成故，如此常者，為是有物？為是無物？若是有物，瓶則是常，以有物故；若常無物，兔角應常，以無物故，是故不得言常、無常。若汝說言，作法隨自朋不離，是義不然，以其自朋不成就故。
問曰：云何不成？
答曰：此說不成，與朋相似，得言相似；以相似故，有自他朋。而汝朋者，則不相應，以所成法未成就故。
問曰：云何名為所成未成？
答曰：以所成法是無常故，無常無物。如其無物，何處相似？何者相似？謂瓶無常，亦相似生。若如是說，所成之法，有異相似，得言相似。以相似故，有自他朋。此所成法，若有二種，得言相似。瓶與無常，有二種法，得言相似；無二種法，故不相似。彼所成法，若未生者，何名無常？云何名為所成成就？云何無常所成成就？
問曰：云何名為所成不成？
答曰：然此所成，或時是聲，或是無常，或聲無常，若合或和，此等一切皆不可成。若不可成，為於何處有所成法？若分別物，分別物法，若有相似。若汝意謂離聲、無常二種法外，更攝余物名所成者，是義不然。物不成故，彼何者物？離聲等二，於何處攝而得言物？彼若是聲，彼則不得名為所成，以成就故；若是無常，彼無法故，所成不成，聲不能破；若是合者，是亦不然。物與無物不可得合，是故不合，和亦如是而不可得。
若復意謂，聲異所成，是義不然。無常與聲不別異故，不異成故。若汝說言有朋法作，是義不然。離朋有法，義不成就。於佛法中，離物以外，更無物法。
問曰：緣具所成，此二相對，名物物法。
答曰：緣具所成，二皆不成，離作物外，更無作法，如是作法，與朋不離。若作離朋，朋則非作，唯作是法，離作無法，不離於聲而有作法，是故偈言：
生作唯相貌，作者亦如是。
一切生不實，生法如兔角。
如是作法，非有故有，非無故有，亦復非是有無故有。如是思量，作法三相，義不相應。作法無物語，於何處得為緣具？若三種減，若緣具過。又復語言於三種相則不相應，語所說法皆空無故，無自相故。句之與語，非一非異；離字無句，非一非異。字微塵成，因微塵有，然彼微塵無分可得；以無分故，微塵自無，不能有成，若起若滅。
問曰：如汝所言，所說法空，以法空故，語三種相皆不成者，是義不然。所說有故，此語所說有可得故。因緣壞等，云何而言所說法空，遮三種相？
答曰：因緣破壞，義不相應，不成就故。聲因緣壞，云何相應？以念念故，以不住故。既是無物，何處得有因緣破壞？以不生故，猶如兔角。若復無常，此語三相若常、無常，二不相應。如虛空無，又亦如瓶，無有因緣。如是因緣，一切皆無，有二過故。此等一切悉皆如是，邪法所攝，皆是戲論。破外道故，佛說因緣。
問曰：若如是者，云何因緣得言戲論？如來世尊以諸因緣是實故說，佛如是說：此無明等，是大苦聚，和合而生。若無明滅，大苦聚滅。如來世尊說苦圣諦，或說苦滅，若是實者，云何戲論？
答曰：賢面當聽！此今略說。何名無明？以不能知四顛倒故，說名無明。云何名實？又言苦是苦圣諦者，如來世尊不如是說。如勝思惟梵天問經：佛言：梵天！若彼苦是實圣諦者，一切牛、諸畜生等，應有實諦。何以故？以彼皆受種種苦故。又言：梵天！若彼集是實圣諦者，六道眾生應有實諦。何以故？以彼因集生諸趣故。又言：梵天！若彼滅是實圣諦者，一切世間墮邪斷見，說滅法者，應有圣諦。何以故？彼說滅法為涅盤故。又言：梵天！若彼道是實圣諦者，緣於一切有為道者應有實諦。何以故？以彼依有為法求離有為法故。以是故知，苦非實諦。又復說言：知苦無生，是名苦實圣諦。是故如來經說偈言：
一諦名不生，有人說四諦，
道場不見一，何況復有四。
如是未來世，當有諸比丘，
惡意出家已，如是壞我法。
是故得知一切諸法悉皆不生，通達知者，是實圣諦。是故如來復有說言：須菩提！乃至無有微塵等法，故名不生。彼何法知而得名為知不生法，若無生忍而得名為無生法忍。以是故知，苦等四法非四圣諦。若如彼人之所分別，則非是智，若有能知不生不滅，乃得言諦，乃得言智，此如是義圣。須菩提問如來言：為苦是涅盤？苦智是涅盤？為集是涅盤？集智是涅盤？為滅是涅盤？滅智是涅盤？為道是涅盤？道智是涅盤？佛言：須菩提！苦非是涅盤，苦智非涅盤；苦集非涅盤，集智非涅盤；苦滅非涅盤，滅智非涅盤；道非是涅盤，道智非涅盤。又復須菩提！四圣諦平等，我說是涅盤。如是涅盤者，非苦非苦智，如是次第至，非道非道智。時圣須菩提白佛言：世尊！復以何者是，四圣諦平等？佛言：須菩提！所言平等者，隨在於何處？非苦非苦智，如是次第至，非道非道智。若彼一切法，一切法真如，不虛妄真如，如是法住等，我說彼涅盤，而非是苦等。一切法不生，以無自體故。如是說能知，一切法不生，是名實圣諦。
問曰：若如是者，以何義故，如來經中說四圣諦？
答曰：此為次第隨順入故，佛如是說，非第一義，或實或妄語，是故世尊說言，梵天言實圣諦。實圣諦者，何處無實無妄語等？以是義故，四顛倒起，此智非實。如是苦諦，實不成就，我義成就。
問曰：我則不說非智為實，我說非智覺故名實。云何而說？於無常法謂是常法，故名非智；於苦謂樂，故名非智；無我謂我，故名非智；不凈謂凈，故名非智。如是等者，皆非是智。若於無常能知無常，於苦知苦，於無我法能知無我，於不凈法能知不凈，如是知者，彼得言智，彼得言實。如是我說智名為實，非無智實。
答曰：此癡臭氣風來薰我以戲論故，此癡最大，樂著智故。
問曰：云何？
答曰：偈言：
若其有無常，可得言有常；
既無少無常，何處當有常？
若其少有苦，可得言有樂；
既無微少苦，何處當有樂？
若少有無我，可得言有我；
既無有無我，何處當有我？
若有不寂靜，可得有寂靜；
既無不寂靜，何處有寂靜？
而於色體貪取著已，或分別常，分別無常。色自體空，畢竟無物，何處有常及有無常？如是等類，如色如是至一切法，皆此因緣成就戲論。然此因緣亦是戲論，非唯因緣如是戲論，乃至取佛亦是戲論。
問曰：云何？
答曰：善男子！聽！汝勿憍慢，佛智難解。世尊偈言：
持心如金剛，深信佛智惠。
知心地無我，能聞微細智。
今汝善意生，金剛心善面，汝今聽說戲論不戲論相。
問曰：云何？
答曰：此如是義，佛大經中覺菩薩故言：須菩提！非體不覺非體。
須菩提言：世尊！云何體能覺非體耶？
佛言：不尒，須菩提！
須菩提言：世尊！云何非體能覺體耶？
佛言：不尒，須菩提！
須菩提言：世尊！云何體能覺體耶？
佛言：不尒，須菩提！
須菩提言：世尊！云何非體能覺非體耶？
佛言：不尒，須菩提！
須菩提言：世尊！云何一切法不可得耶？不可覺耶？不可證耶？若體不覺非體，非體不覺體，體不覺體，非體不覺非體，此當無耶？
佛言：有覺有得，非此四句法。
須菩提言：世尊！云何覺？
佛言：須菩提！非體非非體，彼如是覺，何處無戲論？彼如是覺非戲論，非戲論法彼如是覺。
慧命須菩提白佛言：世尊！菩薩摩訶薩何者戲論？
佛言：須菩提！色常無常者，菩薩摩訶薩戲論。須菩提！受想行識常無常者，菩薩摩訶薩戲論。若知色若不知色者，菩薩摩訶薩戲論。如是知受想行識不知受想行識者，菩薩摩訶薩戲論。知苦圣諦者戲論，斷集者戲論，證滅者戲論，修道者戲論。修行四禪者戲論，修行四無量、四無色、三摩跋提、四念處、四正勤、四如意足、五根、五力、七覺分、八圣道者戲論，修行空解脫門、無相無愿解脫門者戲論，修行八解脫、九次第隨順行、三摩跋提者戲論，得須陀洹果、斯陀含果、阿那含果、阿羅漢果、辟支佛道者戲論。我得緣覺菩提者戲論，我具足滿十菩薩地者戲論，我得菩薩行者戲論，我教化眾生令成就者戲論，我生如來十力者戲論，我得四無所畏、四無礙智、十八不共法滿足者戲論，我得一切具足者戲論，我斷一切結習者戲論。彼菩薩摩訶薩修行般若波羅蜜已，知色若常無常戲論，不應如是戲論，菩薩如是不戲論，乃至我得一切智者戲論，不應如是戲論，如是不戲論。何以故？自體自體不戲論，非自體非自體不戲論，自體非自體不戲論，非自體自體不戲論。更無有法可以戲論，何處戲論？誰為戲論？何者戲論？云何戲論？是故，須菩提！色不戲論乃至識不戲論，略說乃至菩提不戲論。如是，須菩提！菩薩摩訶薩如是不戲論，應如是修行般若波羅蜜。
須菩提言：世尊！云何色不戲論乃至識不戲論，略說乃至菩提不戲論？
佛告慧命須菩提言：須菩提！色無自體乃至識無自體，略說乃至一切智無自體，彼不戲論。須菩提！如是因緣，色不戲論乃至識不戲論，乃至一切智不戲論。如是菩薩摩訶薩修行般若波羅蜜成菩薩法。汝今善意知此戲論不戲論相。偈言：
佛已說因緣，斷諸戲論法，
故我稽首禮，說法師中勝。
此偈成就，四種所得戲論則斷。