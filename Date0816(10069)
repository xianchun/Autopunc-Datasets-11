時天帝釋便白佛言：今者如來應正等覺於深般若波羅蜜多功德勝利說猶未盡。何以故？我從世尊所受般若波羅蜜多功德勝利，甚深甚廣，量無邊際。諸善男子善女人等，於深般若波羅蜜多至心聽聞，受持讀誦，精勤修學，如理思惟，書寫解說，廣令流布，復持種種上妙花鬘乃至燈明而為供養，所獲功德亦無邊際。
尒時，佛告天帝釋言：善哉！善哉！如汝所說。憍尸迦！我不說此甚深般若波羅蜜多但有前說功德勝利。何以故？憍尸迦！甚深般若波羅蜜多具足無邊功德勝利，分別演說不可盡故。憍尸迦！我亦不說於深般若波羅蜜多至心聽聞，受持讀誦，精勤修學，如理思惟，書寫解說，廣令流布，復持種種上妙花鬘乃至燈明而為供養，諸善男子善女人等，但有前說功德勝利。何以故？憍尸迦！若善男子善女人等，於深般若波羅蜜多，以清凈心恭敬信受，為求無上正等菩提，至心聽聞，受持讀誦，精勤修學，如理思惟，廣為有情宣說開示，以增上慧審諦觀察，欲令正法久住世故，欲令佛眼無斷壞故，欲令正法不隱沒故，攝受菩薩令增長故，欲令世間清凈法眼無缺減故，書寫如是甚深般若波羅蜜多，眾寶嚴飾，復持種種上妙花鬘乃至燈明供養恭敬，尊重贊嘆，我說獲得現在未來無量無邊功德勝利。
時天帝釋即白佛言：我等諸天常隨守護是善男子善女人等，不令一切人非人等種種惡緣之所損害。
尒時，佛告天帝釋言：若善男子善女人等，受持讀誦甚深般若波羅蜜多及廣為他宣說開示，時有無量百千天子為聽法故，皆來集會，歡喜踴躍，敬受如是甚深般若波羅蜜多。是諸天子以天威力，令說法師增益辯才，宣揚無盡；不樂說者，令其樂說；身心疲極，令得康強。憍尸迦！是善男子善女人等，受持讀誦甚深般若波羅蜜多及廣為他宣說開示，得如是等現在利益。
復次，憍尸迦！若善男子善女人等，於四眾中宣說如是甚深般若波羅蜜多，心無怯怖，不為一切論難所伏。所以者何？彼由如是甚深般若波羅蜜多大神咒王所護持故。甚深般若波羅蜜多秘密藏中，具廣分別一切法故。是善男子善女人等，善住法空，都不見有能難、所難及所說故，亦不見有於深般若波羅蜜多能求短故，亦復不見甚深般若波羅蜜多有過失故，是故不為一切異學論難所屈。憍尸迦！是善男子善女人等，為眾宣說甚深般若波羅蜜多，得如是等現世利益。
復次，憍尸迦！若善男子善女人等，於深般若波羅蜜多至心聽聞，受持讀誦，精勤修學，如理思惟，書寫解說，廣令流布，是善男子善女人等，心不沈沒，亦不憂悔，不恐不怖。所以者何？是善男子善女人等，不見有法可令沈沒、憂悔、恐怖，於諸法中，無所執著。憍尸迦！是善男子善女人等，由於般若波羅蜜多至心聽聞乃至流布，得如是等現世利益。
復次，憍尸迦！若善男子善女人等，能於般若波羅蜜多至心聽聞，受持讀誦，精勤修學，如理思惟，書寫解說，廣令流布，復持種種上妙花鬘乃至燈明而為供養，是善男子善女人等，為父母、師長、親友、國王、大臣及諸沙門、婆羅門等之所敬愛，亦為十方諸佛、菩薩、聲聞、獨覺之所護念，復為世間諸天、魔、梵、人及非人之所守衛，一切災橫皆自消滅，外道異論皆不能伏。憍尸迦！是善男子善女人等，由於般若波羅蜜多至心聽聞乃至供養，得如是等現在利益。
復次，憍尸迦！若善男子善女人等，書寫如是甚深般若波羅蜜多，種種莊嚴，置清凈處，供養恭敬，尊重贊嘆，時此三千大千國土及余十方無邊世界所有四大王眾天乃至廣果天已發無上菩提心者，常來此處觀禮，讀誦甚深般若波羅蜜多，供養恭敬，尊重贊嘆，右遶禮拜，合掌而去；諸凈居天亦常來此觀禮，讀誦甚深般若波羅蜜多，供養恭敬，尊重贊嘆，右遶禮拜，合掌而去；有大威德諸龍、藥叉，廣說乃至人非人等，亦常來此觀禮，讀誦甚深般若波羅蜜多，供養恭敬，尊重贊嘆，右遶禮拜，合掌而去。憍尸迦！是善男子善女人等，應作是念：今此三千大千國土及余十方無邊世界一切天、龍，廣說乃至人非人等，常來至此觀禮，讀誦我所書寫甚深般若波羅蜜多，供養恭敬，尊重贊嘆，右遶禮拜，合掌而去，此我則為已設法施。作是念已，歡喜踴躍，令所獲福，倍復增長。憍尸迦！是善男子善女人等，由無邊界天、龍、藥叉、阿素洛等，常隨擁護，所住之處，人非人等不能損害，唯除宿世定惡業因，現在應熟，或轉重惡，現世輕受。憍尸迦！是善男子善女人等，由深般若波羅蜜多大威神力，獲如是等現世種種功德勝利。
時天帝釋便白佛言：是善男子善女人等，以何驗知有此三千大千國土及余十方無邊世界天、龍、藥叉、阿素洛等，來至其處觀禮，讀誦彼所書持甚深般若波羅蜜多，供養恭敬，尊重贊嘆，合掌右遶，歡喜護念？
尒時，佛告天帝釋言：是善男子善女人等，若見如是甚深般若波羅蜜多所在之處有妙光明，或聞其處異香氛郁，或復聞有微細樂音，當知尒時有大神力威德熾盛諸天龍等，來至其處觀禮，讀誦彼所書持甚深般若波羅蜜多，供養恭敬，尊重贊嘆，合掌右遶，歡喜護念。
復次，憍尸迦！是善男子善女人等，修鮮凈行，嚴麗其處，至心供養甚深般若波羅蜜多，當知尒時有大神力威德熾盛諸天龍等，來至其處觀禮，讀誦彼所書持甚深般若波羅蜜多，供養恭敬，尊重贊嘆，合掌右遶，歡喜護念。憍尸迦！隨有如是具大神力威德熾盛諸天龍等，來至其處，此中所有惡鬼邪神驚怖退散，無敢住者。由此因緣，是善男子善女人等，心便廣大，起凈勝解，所修善業倍復增明，諸有所為皆無障礙。以是故，憍尸迦！甚深般若波羅蜜多隨所在處，應當周匝除去糞穢，掃拭涂治，香水散灑，敷設寶座而安置之，燒香散花，張施幰蓋，寶幢幡鐸間飾其中，眾妙珍奇、金銀、寶器、衣服、瓔珞、伎樂、燈明種種雜彩莊嚴其處。若能如是供養般若波羅蜜多，便有無量具大神力威德熾盛諸天龍等，來至其處觀禮，讀誦彼所書持甚深般若波羅蜜多，供養恭敬，尊重贊嘆，合掌右遶，歡喜護念。
復次，憍尸迦！是善男子善女人等，若能如是供養恭敬，尊重贊嘆甚深般若波羅蜜多，決定當得身心無倦，身心安樂，身心調柔，身心輕利，系心般若波羅蜜多，夜寢息時，無諸惡夢，唯得善夢，謂見如來應正等覺身真金色，相好莊嚴，放大光明，普照一切，聲聞、菩薩前後圍遶，身處眾中，聞佛為說布施等六波羅蜜多及余善根相應法義。或於夢中見菩提樹，其量高廣，眾寶莊嚴，有菩薩摩訶薩往詣其下，結跏趺坐，證得無上正等菩提，轉妙法輪，度有情眾。或於夢中見有無量百千俱胝那庾多數大菩薩眾論議決擇種種法義。或於夢中見十方界各有無量百千俱胝那庾多佛，亦聞其聲，謂某世界有某如來應正等覺，若干百千俱胝那庾多菩薩摩訶薩聲聞弟子恭敬圍遶說如是法。或復夢中見十方界各有無量百千俱胝那庾多佛入般涅盤，彼一一佛般涅盤後，各有施主為供養佛設利羅故，以妙七寶各起無量百千俱胝那庾多數大窣堵波，復於一一窣堵波所，各以無量上妙花鬘乃至燈明，經無量劫供養恭敬，尊重贊嘆。
憍尸迦！是善男子善女人等，見如是類諸善夢相，若睡若覺，身心安樂，諸天神等，益其精氣，令彼自覺身體輕便，由此因緣，不多貪著飲食、醫藥、衣服、臥具，於四供養，其心輕微，如瑜伽師入勝妙定，由彼定力滋潤身心，從定出已，雖遇美膳，而心輕微，此亦如是。何以故？憍尸迦！是善男子善女人等，由此三千大千國土及余十方無邊世界一切如來應正等覺、聲聞、菩薩、天、龍、藥叉、阿素洛等，具大神力勝威德者慈悲護念，以妙精氣，冥注身心，令其志勇，體充盛故。
憍尸迦！若善男子善女人等，欲得如是現在種種功德勝利，於深般若波羅蜜多應常聽聞，受持讀誦，精勤修學，如理思惟，廣為有情宣說開示，復持種種上妙花鬘乃至燈明供養恭敬，尊重贊嘆。憍尸迦！若善男子善女人等，雖於般若波羅蜜多不能聽聞，受持讀誦，精勤修學，如理思惟，廣為有情宣說流布，而為正法久住世故，為令佛眼無斷壞故，為令正法不隱沒故，攝受菩薩令增長故，為令世間清凈法眼不滅沒故，書持如是甚深般若波羅蜜多，眾寶嚴飾，復持無量上妙花鬘乃至燈明供養恭敬，尊重贊嘆，亦得如前所說種種功德勝利。何以故？憍尸迦！是善男子善女人等，能廣利樂無量無邊諸有情故。
以是故，憍尸迦！若善男子善女人等，欲得種種現在未來功德勝利，應於般若波羅蜜多以清凈心恭敬信受，為求無上正等菩提，至心聽聞，受持讀誦，精勤修學，如理思惟，廣為有情宣說開示，以增上慧審諦觀察，欲令正法久住世故，欲令佛眼無斷壞故，欲令正法不隱沒故，攝受菩薩令增長故，欲以法義分施有情，令充足故，欲令調善諸有情類廣大佛眼無缺減故，書持如是甚深般若波羅蜜多，眾寶嚴飾，復以種種上妙花鬘乃至燈明供養恭敬，尊重贊嘆。若能如是，定獲無邊現在未來功德勝利。
復次，憍尸迦！假使充滿此贍部洲佛設利羅以為一分，有書般若波羅蜜多甚深法門復為一分，於此二分，汝取何者？
天帝釋言：我意寧取甚深般若波羅蜜多。所以者何？我於諸佛設利羅所，非不信樂供養恭敬，然諸佛身及設利羅，皆因般若波羅蜜多甚深法門而出生故，皆由般若波羅蜜多甚深法門功德威力所熏修故，乃為一切世間天人、阿素洛等供養恭敬，尊重贊嘆。一切菩薩摩訶薩眾皆於般若波羅蜜多甚深法門精勤修學，證得無上正等菩提，一切如來應正等覺皆由般若波羅蜜多通達真如、法界、法性及實際等，成就法身。由法身故，說名為佛，佛設利羅依法身故，乃為世間恭敬供養。
世尊！如我坐在三十三天善法殿中天帝座上，為諸天眾宣說正法時，有無量諸天子等，來至我所，聽我所說，供養恭敬，右遶而去。我若不在彼法座時，諸天子等亦來其處，雖不見我，如我在時恭敬供養，咸言：此處是天帝釋為諸天等說法之座，我等皆應如天主在，供養右遶，禮拜而去。
甚深般若波羅蜜多亦復如是，若有書寫，受持讀誦，廣為有情宣說流布，當知是處有此土及余十方無邊世界無量無數天、龍、藥叉、阿素洛等，皆來集會，設無說者，敬重法故，亦於是處供養恭敬，右遶而去。世尊！甚深般若波羅蜜多與諸菩薩摩訶薩行及佛所得一切智智為因為緣，為所依止，為能引發，是故我說假使充滿此贍部洲佛設利羅以為一分，有書般若波羅蜜多甚深法門復為一分，於此二分，我意寧取甚深般若波羅蜜多。
復次，世尊！且置充滿此贍部洲佛設利羅以為一分。假使充滿四大洲界佛設利羅以為一分，若復充滿小千世界佛設利羅以為一分，若復充滿中千世界佛設利羅以為一分，若復充滿大千世界佛設利羅以為一分，有書般若波羅蜜多甚深法門復為一分，於此二分，我意寧取甚深般若波羅蜜多。所以者何？我於諸佛設利羅所，非不信樂供養恭敬，然諸佛身及設利羅，皆因般若波羅蜜多甚深法門而出生故，皆由般若波羅蜜多甚深法門功德威力所熏修故，乃為一切世間天人、阿素洛等供養恭敬，尊重贊嘆。
復次，世尊！若善男子善女人等，於深般若波羅蜜多至心聽聞，受持讀誦，精勤修學，如理思惟，書寫解說，廣令流布，彼於當來不墮惡趣，遠離聲聞及獨覺地，不畏一切災橫、疾疫之所侵惱。如負債人怖畏債主，即便親近奉事國王，依王勢力得免怖畏。王喻般若波羅蜜多，彼負債人喻善男子善女人等，依恃般若波羅蜜多，得離惡趣及余怖畏。
世尊！譬如有人依附王故，王攝受故，為諸世人供養恭敬，尊重贊嘆。佛設利羅亦復如是，由深般若波羅蜜多所熏修故，為諸天人、阿素洛等供養恭敬，尊重贊嘆。王喻般若波羅蜜多，佛設利羅喻依王者。世尊！諸佛所得一切智智亦依般若波羅蜜多而得成就故，我寧取甚深般若波羅蜜多。
復次，世尊！甚深般若波羅蜜多於三千界作大饒益，具大神力，隨所在處，則為有佛作諸佛事，所謂利樂一切有情。世尊！譬如無價大寶神珠，具無量種勝妙威德，隨所住處，有此神珠，人及非人終無惱害。設有男子，或復女人，為鬼所執，身心苦惱，若有持此神珠示之，由珠威力，鬼便舍去。諸有熱病，或風或痰，或熱風痰和合為病，若有系此神珠著身，如是諸病，無不除愈。此珠在闇能作照明，熱時能涼，寒時能暖，隨地方所，有此神珠，時節調和，不寒不熱。若地方所，有此神珠，蛇蝎等毒，無敢停止。設有男子，或復女人，為毒所中，楚痛難忍，若有持此神珠令見，珠威勢故，毒即消滅。若諸有情，身嬰癩疾、惡瘡、腫疱、目眩瞖等眼病、耳病、鼻病、舌病、喉病、身病、諸支節病，帶此神珠，眾病皆愈。若諸池沼泉井等中，其水濁穢，或將枯涸，以珠投之，水便盈滿，香潔澄凈，具八功德。若以青黃赤白紅紫碧綠雜綺種種色衣，裹此神珠，投之於水，水隨衣彩，作種種色。如是無價大寶神珠，威德無邊，說不能盡，若置箱篋，亦令其器具足成就無邊威德；設空箱篋，由曾置珠，其器仍為眾人愛重。
尒時，慶喜問帝釋言：如是神珠為天獨有，人亦有耶？
天帝釋言：人中、天上俱有此珠。若在人中，形小而重；若在天上，形大而輕。又人中珠，相不具足；在天上者，其相周圓。天上神珠，威德殊勝，無量倍數，過人所有。
時天帝釋復白佛言：甚深般若波羅蜜多亦復如是，為眾德本，能滅無量惡不善法，隨所在處，令諸有情身心苦惱皆悉除滅，人非人等，不能為害。世尊！如來所得一切智智及余無量無邊功德，皆由般若波羅蜜多大神咒王之所引顯，威德深廣，無量無邊。佛設利羅由諸功德所熏修故，是諸功德所依器故，佛涅盤後，堪受一切世間天人、阿素洛等供養恭敬，尊重贊嘆。
復次，世尊！置三千界佛設利羅。假使充滿十方各如殑伽沙界佛設利羅以為一分，有書般若波羅蜜多甚深法門復為一分，於此二分，我意寧取甚深般若波羅蜜多。所以者何？我於諸佛設利羅所，非不信樂供養恭敬，然諸佛身及設利羅，皆因般若波羅蜜多甚深法門而出生故，皆由般若波羅蜜多甚深法門功德威力所熏修故，乃為一切世間天人、阿素洛等供養恭敬，尊重贊嘆。
復次，世尊！甚深般若波羅蜜多能生如來一切智智，如來所得一切智智能生佛身及設利羅，是故供養甚深般若波羅蜜多則為供養過去未來現在諸佛一切智智及設利羅。復次，世尊！若善男子善女人等，欲得常見十方無量無數如來應正等覺，當行般若波羅蜜多，當修般若波羅蜜多。
尒時，佛告天帝釋言：如是！如是！如汝所說。憍尸迦！過去如來應正等覺皆依如是甚深般若波羅蜜多，已證無上正等菩提；未來如來應正等覺皆依如是甚深般若波羅蜜多，當證無上正等菩提；現在十方無邊世界一切如來應正等覺皆依如是甚深般若波羅蜜多，現證無上正等菩提；今我如來應正等覺亦依如是甚深般若波羅蜜多，而證無上正等菩提。
天帝釋言：甚深般若波羅蜜多是大波羅蜜多，是無上波羅蜜多，是無等等波羅蜜多。一切如來應正等覺及諸菩薩摩訶薩眾，皆依如是甚深般若波羅蜜多知諸有情心行差別。
尒時，佛告天帝釋言：如是！如是！如汝所說。憍尸迦！諸菩薩摩訶薩長夜修行甚深般若波羅蜜多，能如實見一切有情心行差別。
時天帝釋復白佛言：諸菩薩摩訶薩為但應行般若波羅蜜多，為亦應行余五波羅蜜多耶？
尒時，佛告天帝釋言：憍尸迦！諸菩薩摩訶薩應具行六波羅蜜多，然行布施、凈戒、安忍、精進、靜慮，觀諸法時，皆以般若波羅蜜多而為上首。憍尸迦！如贍部洲所有諸樹枝條、莖漮、花葉、果實，雖有種種形類不同，而其蔭影都無差別，具大功德，眾所歸依。如是六種波羅蜜多雖各有異，而由般若波羅蜜多方便善巧攝受，回向一切智智，諸差別相都不可得，具大功德，眾所歸依。
時天帝釋復白佛言：甚深般若波羅蜜多成就廣大殊勝功德，成就一切殊勝功德，成就圓滿殊勝功德，成就無量殊勝功德，成就無邊殊勝功德，成就無數殊勝功德，成就無等殊勝功德，成就無盡殊勝功德。
尒時，佛告天帝釋言：如是！如是！如汝所說。
尒時，天帝釋白佛言：世尊！若善男子善女人等，於深般若波羅蜜多，以清凈心恭敬信受，為求無上正等菩提，至心聽聞，受持讀誦，精勤修學，如理思惟，廣為有情宣說開示，以增上慧審諦觀察，欲令正法久住世故，欲令佛眼無斷壞故，欲令正法不隱沒故，攝受菩薩令增長故，欲令世間清凈法眼無缺減故，書寫如是甚深般若波羅蜜多，眾寶嚴飾，復持種種上妙花鬘乃至燈明供養恭敬，尊重贊嘆，作是念言：甚深般若波羅蜜多成就廣大功德勝利，甚為難得，不應棄舍，應自守護，供養恭敬，讀誦思惟。有善男子善女人等，書寫如是甚深般若波羅蜜多，眾寶莊嚴，供養恭敬，尊重贊嘆，施他受持，廣令流布。此二福聚，何者為多？
尒時，佛告天帝釋言：我還問汝，當隨意答。若善男子善女人等，從他請得佛設利羅，盛以寶函，置清凈處，復持種種上妙花鬘乃至燈明供養恭敬，尊重贊嘆；有善男子善女人等，從他請得佛設利羅，分施與他如芥子許，令彼敬受，如法安置，復以種種上妙花鬘乃至燈明供養恭敬，尊重贊嘆。於意云何？此二福聚，何者為勝？
天帝釋言：如我解佛所說義者，此二福聚，後者為勝。
尒時，佛贊天帝釋言：善哉！善哉！如汝所說。憍尸迦！於深般若波羅蜜多，若自受持，供養恭敬，若轉施他，廣令流布，此二福聚，後者為多。何以故？由施他者，能令無量無數有情得利樂故。
復次，憍尸迦！若有於此甚深般若波羅蜜多所說義趣，如實為他分別解說，令得正解，所獲福聚，復勝施他流布功德多百千倍，敬此法師當如敬佛。復次，憍尸迦！若善男子善女人等，書持如是甚深般若波羅蜜多，眾寶莊嚴，供養恭敬，知是法器，自往其所，分施與之，令勤讀誦，是善男子善女人等，所獲福聚，無量無邊。復次，憍尸迦！若善男子善女人等，教贍部洲諸有情類，皆令安住十善業道，於意云何？是善男子善女人等，由此因緣得福多不？
天帝釋言：甚多，世尊！甚多，善逝！
尒時，佛告天帝釋言：有善男子善女人等，於深般若波羅蜜多，以清凈心恭敬信受，為求無上正等菩提，書寫施他，復為解說，於深義趣，令無疑惑，教授教誡諸有情言：汝應勤修真菩薩道，所謂般若波羅蜜多。若能精勤修學此道，速證無上正等菩提，拔濟無邊諸有情類，令證實際，諸漏永盡，入無余依般涅盤界。是善男子善女人等，所獲福聚，甚多於前。
復次，憍尸迦！置贍部洲諸有情類。若善男子善女人等，教四大洲諸有情類，皆令安住十善業道，於意云何？乃至廣說。復次，憍尸迦！置四大洲諸有情類。若善男子善女人等，教小千界諸有情類，皆令安住十善業道，於意云何？乃至廣說。復次，憍尸迦！置小千界諸有情類。若善男子善女人等，教中千界諸有情類，皆令安住十善業道，於意云何？乃至廣說。復次，憍尸迦！置中千界諸有情類。若善男子善女人等，教大千界諸有情類，皆令安住十善業道，於意云何？乃至廣說。復次，憍尸迦！置大千界諸有情類。若善男子善女人等，普教十方各如殑伽沙等世界諸有情類，皆令安住十善業道，於意云何？是善男子善女人等，由此因緣得福多不？
天帝釋言：甚多，世尊！甚多，善逝！
尒時，佛告天帝釋言：有善男子善女人等，於深般若波羅蜜多，以清凈心恭敬信受，為求無上正等菩提，書寫施他，復為解說，於深義趣，令無疑惑，教授教誡諸有情言：汝應勤修真菩薩道，所謂般若波羅蜜多。若能精勤修學此道，速證無上正等菩提，拔濟無邊諸有情類，令證實際，諸漏永盡，入無余依般涅盤界。是善男子善女人等，所獲福聚，甚多於前。復次，憍尸迦！若善男子善女人等，教贍部洲諸有情類，皆令安住四靜慮、四無量、四無色定、五神通，於意云何？是善男子善女人等，由此因緣得福多不？
天帝釋言：甚多，世尊！甚多，善逝！
尒時，佛告天帝釋言：有善男子善女人等，於深般若波羅蜜多，以清凈心恭敬信受，為求無上正等菩提，書寫施他，復為解說，於深義趣，令無疑惑，教授教誡諸有情言：汝應勤修真菩薩道，所謂般若波羅蜜多。若能精勤修學此道，速證無上正等菩提，拔濟無邊諸有情類，令證實際，諸漏永盡，入無余依般涅盤界。是善男子善女人等，所獲福聚，甚多於前。
復次，憍尸迦！置贍部洲諸有情類。若善男子善女人等，教四大洲諸有情類，皆令安住四靜慮、四無量、四無色定、五神通，於意云何？乃至廣說。復次，憍尸迦！置四大洲諸有情類。若善男子善女人等，教小千界諸有情類，皆令安住四靜慮、四無量、四無色定、五神通，於意云何？乃至廣說。復次，憍尸迦！置小千界諸有情類。若善男子善女人等，教中千界諸有情類，皆令安住四靜慮、四無量、四無色定、五神通，於意云何？乃至廣說。復次，憍尸迦！置中千界諸有情類。若善男子善女人等，教大千界諸有情類，皆令安住四靜慮、四無量、四無色定、五神通，於意云何？乃至廣說。復次，憍尸迦！置大千界諸有情類。若善男子善女人等，普教十方各如殑伽沙等世界諸有情類，皆令安住四靜慮、四無量、四無色定、五神通，於意云何？是善男子善女人等，由此因緣得福多不？
天帝釋言：甚多，世尊！甚多，善逝！
尒時，佛告天帝釋言：有善男子善女人等，於深般若波羅蜜多，以清凈心恭敬信受，為求無上正等菩提，書寫施他，復為解說，於深義趣，令無疑惑，教授教誡諸有情言：汝應勤修真菩薩道，所謂般若波羅蜜多。若能精勤修學此道，速證無上正等菩提，拔濟無邊諸有情類，令證實際，諸漏永盡，入無余依般涅盤界。是善男子善女人等，所獲福聚，甚多於前。
復次，憍尸迦！若善男子善女人等，於深般若波羅蜜多至心聽聞，受持讀誦，精勤修學，如理思惟，所獲福聚，勝普教導一贍部洲諸有情類，皆令安住十善業道、四靜慮、四無量、四無色定、五神通；亦勝教導一四大洲諸有情類，皆令安住十善業道、四靜慮、四無量、四無色定、五神通；亦勝教導一小千界諸有情類，皆令安住十善業道、四靜慮、四無量、四無色定、五神通；亦勝教導一中千界諸有情類，皆令安住十善業道、四靜慮、四無量、四無色定、五神通；亦勝教導一大千界諸有情類，皆令安住十善業道、四靜慮、四無量、四無色定、五神通；亦勝教導十方各如殑伽沙界諸有情類，皆令安住十善業道、四靜慮、四無量、四無色定、五神通。
復次，憍尸迦！若善男子善女人等，於深般若波羅蜜多，以無量門廣為他說，宣示開演，顯了解釋，分別義趣，令其易解，所獲福聚，勝自聽聞，受持讀誦，精勤修學，如理思惟甚深般若波羅蜜多所獲功德，無量倍數。
復次，憍尸迦！若善男子善女人等，自於般若波羅蜜多至心聽聞，受持讀誦，精勤修學，如理思惟，以無量門為他廣說，宣示開演，顯了解釋，分別義趣，令其易解，所獲福聚，過前福聚，無量無邊。
復次，憍尸迦！若善男子善女人等，於深般若波羅蜜多，書寫莊嚴，受持讀誦。有善男子善女人等，於深般若波羅蜜多，書寫莊嚴，施有情類，過前福聚，無量無邊。
復次，憍尸迦！若善男子善女人等，於深般若波羅蜜多，書寫莊嚴，施有情類。有善男子善女人等，於深般若波羅蜜多，善知義趣，能以種種巧妙文義為他解說，所獲福聚，過前福聚，無量無邊。
時天帝釋便白佛言：諸善男子善女人等，應以種種巧妙文義為他演說甚深般若波羅蜜多耶？
佛言：憍尸迦！如是！如是！若善男子善女人等，能以種種巧妙文義為他演說甚深般若波羅蜜多，便獲無邊大功德聚。
時天帝釋復白佛言：應為何等諸有情類宣說般若波羅蜜多甚深義趣？
尒時，佛告天帝釋言：若善男子善女人等，不知般若波羅蜜多甚深義趣，應為如是諸善男子善女人等，宣說般若波羅蜜多甚深義趣。何以故？憍尸迦！於當來世，有善男子善女人等，求趣無上正等菩提，聞他宣說相似般若波羅蜜多，心便迷謬，退失中道。
時天帝釋復白佛言：云何名為相似般若波羅蜜多，而名宣說相似般若波羅蜜多？
尒時，佛告天帝釋言：於當來世，有諸苾芻，不能善修身戒心慧，智慧狹劣，猶如牛羊，為諸有情雖欲宣說真實般若波羅蜜多，而顛倒說相似般若波羅蜜多。云何苾芻顛倒宣說相似般若波羅蜜多？謂彼苾芻為發無上菩提心者，說色壞故，名為無常；說受想行識壞故，名為無常。復作是說：若如是求，是行般若波羅蜜多。憍尸迦！如是名為顛倒宣說相似般若波羅蜜多。憍尸迦！不應以色壞故，觀色無常；不應以受想行識壞故，觀受想行識無常。若如是觀色乃至識為無常者，當知彼行相似般若波羅蜜多。
復次，憍尸迦！若善男子善女人等，為發無上菩提心者，宣說布施乃至般若波羅蜜多，作如是言：來，善男子！我當教汝修學布施乃至般若波羅蜜多，若依我教而修學者，當疾安住菩薩初地乃至十地，當得諸余無量佛法，速入菩薩正性離生，超諸聲聞、獨覺等地。憍尸迦！彼以有相及有所得而為方便，依時分想，教修布施乃至般若波羅蜜多，如是名為顛倒宣說相似般若波羅蜜多。
復次，憍尸迦！若善男子善女人等，告菩薩乘種性者言：若於般若波羅蜜多至心聽聞，受持讀誦，精勤修學，如理思惟，當獲無邊殊勝功德。憍尸迦！彼以有相及有所得而為方便，作如是說，名顛倒說相似般若波羅蜜多。
復次，憍尸迦！若善男子善女人等，告菩薩乘種性者言：汝於過去未來現在諸佛世尊，從初發心乃至究竟，所有善根，皆應隨喜，一切合集，為諸有情回向無上正等菩提。憍尸迦！彼以有相及有所得而為方便，作如是說，名顛倒說相似般若波羅蜜多。
以是故，憍尸迦！若善男子善女人等，以無所得而為方便，為諸有情無倒宣說甚深般若波羅蜜多真實義趣，所獲福聚，無量無邊，能作有情利益安樂。
