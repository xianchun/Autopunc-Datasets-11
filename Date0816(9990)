李珽，字公度，隴西敦煌人。五世祖忠懿公憕，有大節，見唐史。父縠，仕懿、僖朝，官至右諫議大夫。珽聰悟，有才學，尤工詞賦。僖宗朝，晉公王鐸提兵柄，鎮滑台，縠居賓席，鐸見珽，大賞歎之。年二十四登進士第，解褐授校書郎，拜監察御史，俄丁內艱。先是，父旅殯在遠，家貧無以襄事，與弟琪當臘雪以單縗扶杖，銜哀告人，由是兩克遷祔。而珽日不過食一溢，恒羸臥喪廬中不能興。大為時賢所歎。憂闋，再征為御史，以瘠不起。成汭之鎮荊州，辟為掌書記，逾時乃就。
天復中，淮寇大舉圍夏口，逼巴陵，太祖患之，飛命成汭率水軍十萬援於鄂。珽入言曰：今舳艫容介士千人，載稻倍之，緩急不可動。吳人剽輕，若為所絆，則武陵、武安皆我之仇也，將有後慮；不如遣驍將屯巴陵，大軍對岸，一日不與戰，則吳寇糧絕，而鄂州圍解矣。汭性剛決，不聽。淮人果乘風縱火，舟盡焚，兵盡溺，汭亦自沈於江，朗人、潭人遂入荊渚，一如所料。未幾，襄帥趙匡凝復奏為掌記，入為左補闕。又明年，太祖為元帥，以襄陽貳於己，率兵擊破之，趙匡凝奔揚州，太祖復署珽為天平軍掌書記。一日，大會將佐，指珽曰：此真書記也。
滄州節度使劉守文拒命，太祖引兵十餘萬圍之，久而未下，乃召珽草檄。珽即就外次，筆不停綴，登時而成，大為太祖嗟賞。受禪之歲，宰臣除為考功員外郎、知制誥，珽揣太祖未欲首以舊僚超拜清顯，三上章固辭，優詔褒允，尋以本官監曹州事。曹去京數舍，吏民豪猾，前後十餘政，未有善罷者。珽在任期歲，眾庶以寧。入為兵部郎中、崇政院學士。未幾，以許帥馮行襲疾甚，出為許州留後。先是，行襲有牙兵二千，皆蔡人也，太祖深以為憂，乃遣珽馳往，以伺察之。珽至傳舍，召將吏親加撫慰。行襲欲使人代受詔，珽曰：東首加朝服，禮也。乃於臥內宣詔，令善自補養，苟有不諱，子孫俱保後福。行襲泣謝，遂解二印以授珽，代掌軍府事。太祖覽奏曰：予固知珽必辦吾事，行襲門戶不朽矣。乃以珽為匡國軍留後，尋征為左諫議大夫兼宣徽副使。從征至魏縣，過內黃，因侍立於行廄，太祖顧曰：此何故名內黃？珽曰：河南有外黃、小黃，故此有內黃。又曰：在何處？對曰：秦有外黃都尉，理外黃，有故墉，今在雍丘。小黃為高齊所廢，其故墉今在陳留。太祖稱獎數四。
及庶人友珪篡位，除右散騎常侍，充侍講學士。內討之日，軍士大擾，珽其夕為亂兵所傷，卒於洛陽。珽性孝友，與弟琪有敦睦之愛，為搢紳所稱。
盧曾，字孝伯，其先范陽人也。頗好書，有所執守。始為齊州防禦使朱瓊從事，瓊降，預其謀，與之皆來。瓊沒，太祖辟為宣義幕職。曾性忠狷，好貢直，又不能取容於眾，每勳府宴語稍洽，曾率然糾正，輒又忤旨。左長直軍使劉捍委任方重，曾亦不能平。冀王友謙初定陝府，命曾往議事，有使院小將從行，嗜酒，荒逸過度。曾復命，欲發其罪，致疏於袖中，累日未果言。小將恐事泄，先誣告曾使酒，幾敗軍事，劉捍因證之，由是罷職，歸於齊之別墅。俄而王師範起兵叛，太祖促召曾，謂之曰：子能緩頰說青州使無背盟，吾不負子矣。曾持檄以往。既至青，師範囚之，送於淮南，遇害。後太祖暴師範之罪曰：喪我骨肉，殺我賓僚。遂族誅之。因召曾二子，皆授以官。
孫騭，滑台人。嗜學知書，微有辭筆。唐光啟中，魏博從事公乘億以女妻之，因教以箋奏程式。時中原多難，文章之士，縮影竄跡不自顯。億既死，魏帥以章表箋疏淹積，兼月不能發一字，或以騭為言，即署本職，主奏記事。累遷職自支使、掌記至節度判官；奏官自校書、御史郎官、中丞、檢校常侍至兵部尚書。太祖禦天下，念潛龍時，騭奉其主，好問往來數十返，甚錄之。開平三年，除右諫議大夫，滿歲，遷左散騎常侍。騭雅好聚書，有六經、漢史洎百家之言，凡數千卷，皆簡翰精至，披勘詳定，得暇即朝夕耽玩，曾無少怠。乾化二年春，太祖將議北巡，選朝士三十餘人扈從。二月甲子，車駕發自洛陽。禺中，次白馬頓，召文武官就食，以從臣未集，駐蹕以俟之；又命飛騎促於道，而騭與諫議大夫張衍、兵部郎中張俊等累刻方至，太祖性本卞急，因茲大怒，並格殺於前墀。
張俊，字彥臣。祖、父咸有聞於時。俊少孤，自修飾，善為五言詩，其警句頗為人所稱。唐廣明中，黃巢犯京師，天子幸蜀，士皆竄伏窟穴，以保其生。俊亦晦跡浮泛，不失其道。及僖宗還京師，由校書郎、西畿尉登朝為御史、補闕、起居郎、司勳員外、萬年縣令，以事黜官峽中，將十年。太祖即位，用宰臣薛貽矩為鹽鐵使，俊與貽矩同年登第，甚知其才，即奏為鹽鐵判官，遷職為禮部郎中，兼職如故。乾化二年二月，扈從後至，與孫騭、張衍同日遇禍於白馬頓。
張衍，字元用，河南尹魏王宗奭之猶子也。其父死於兵間。衍樂讀書為儒，始以經學就舉，不中選。時諫議大夫鄭徽退居洛陽，以女妻之，遂令應辭科，不數上登第。唐昭宗東遷，以宗奭勳力隆峻，衍由校書郎拜左拾遺，旋召為翰林學士。太祖即位，罷之，特拜考功郎中，俄遷右諫議大夫。衍巧生業，樂積聚。太祖將北伐，頗以扈從間糜耗力用係意，屢幹托宰執求免是行；太祖微聞之，又屬應召稽晚，與孫騭等同日遇禍。
杜荀鶴，池州人。善為詩，辭句切理，為時所許。既擢第，復還舊山。時田頵在宣州，甚重之。頵將起兵，乃陰令以箋問至，太祖遇之頗厚。及頵遇禍，太祖以其才表之，尋授翰林學士、主客員外郎。既而恃太祖之勢，凡搢紳間己所不悅者，日屈指怒數，將謀盡殺之。苞蓄未及泄丁重疾，旬日而卒。
羅隱，餘杭人。詩名於天下，尤長於詠史，然多所譏諷，以故不中第，大為唐宰相鄭畋、李蔚所知。隱雖負文稱，然貌古而陋。畋女幼有文性，嘗覽隱詩卷，諷誦不已，畋疑其女有慕才之意。一日，隱至第，鄭女垂簾而窺之，自是絕不詠其詩。唐廣明中，因亂歸鄉里，節度使錢鏐辟為從事。開平初，太祖以右諫議大夫征，不至。魏博節度使羅紹威密表推薦，乃授給事中。年八十餘，終於錢塘。有文集數卷行於世。
仇殷，不知何郡人也。開平中，仕至欽天監，明於象緯曆數，藝術精密，近無其比。光化中，太祖在滑，遣密王友倫以兵三萬禦幽州之師十餘萬，深慮其不敵，召殷問曰：陣可行乎？曰：其十四日過禺中乎！又問之，曰：賊敗塗地。又曰：既望，當見捷書。果如其言，不失晷刻。太祖之在長蘆也，諸將請攻壁，號令軍中，人負槁二圍，置千積，俄而雲集。殷曰：何用？或以所謀告之，殷曰：我占矣，不見攻壁象，無乃自退乎！翌日，有騎馳報丁會以潞州叛，太祖令盡焚其槁而還，不克攻。開平中，殷一日朝罷，過崇政院，使敬翔直閣，翔問之曰：月犯房次星，其逼若綴，是何祥也？曰：常度耳。殷欲不言，既過數步，自度不可默，乃反言曰：三兩日當有不順語至，無或驟恐，宜先白上知。既二日，陝府奏同州劉知俊閉關作叛。初，王景仁之出師也。殷上言：太陰虧，不利深入。太祖遽遣使止之，已敗於柏鄉矣。殷所見觸類如是，不可備錄。然而畏慎特甚，居常寢默，未嘗敢顯言。縱言事跡，惟其語音，不可盡曉，以故屢貽責罰。後卒於官。
段深，不知何許人。開平中，以善醫待詔於翰林。時太祖抱疾久之，其溲甚濁，僧曉微侍藥有征，賜紫衣師號，錫賚甚厚。頃之疾發，曉微剝服色，去師號。因召深問曰：疾愈復作，草藥不足恃也，我左右粒石而效者眾矣，服之如何？深對曰：臣嘗奉詔診切，陛下積憂勤，失調護，脈代芤而心益虛。臣以為宜先治心，心和平而溲變清，當進飲劑，而不當粒石也。臣謹案，太倉公傳曰：中熱不溲者不可服石，石性精悍，有大毒。凡餌毒藥如甲兵，不得已而用之，非有危殆，不可服也。太祖善之，令進飲劑，疾稍愈，乃以幣帛賜之。