保福和尚，嗣雪峰，在漳州。師諱從展，姓陳，福州福唐縣人也。年十五，便投雪峰出家。十八於大州大中寺受戒。既師子之乳育，乃檀樹之抽芽，片月新生，孤云出岫，海鵬成羽，望霄漢以騰身，善友臨溟，探摩尼而近掌。
暫游吳楚，尋復巾瓶，弟子之禮才施，接示之言便至。雪峰云：還會摩？師欲擬近前，雪峰以杖拄之，師頓契玄要，更無游心，凡有機緣，悉皆冥契。後以漳州王太傅仰師道德，請轉法輪，師出世一十二年矣。
師上堂云：有人問話高聲問。
時有人出來問：學人高聲問，請和尚高聲答。
師云：道什摩？
學人再申前問，師云：我不是患聾。
有人問：摩騰入漢，一藏分明。達摩西來，將何指示？
師云：上座！行腳底事作摩生？
僧云：不會。
師云：會取好，莫傍家取人處分。
有人問：才施三寸，盡涉搽胡。如何示徒，免負於前機？
師云：收舍看。
學云：大眾咸委。
師云：汝也是天津橋上皺眉僧。
問：祖祖相傳有何言屬？
師云：汝從什摩人邊傳得來？
進曰：與摩則學人退一步。
師云：你無端進前退後，作什摩有持？
上堂云：夜來還有悟底摩？乞个消息；不悟底摩？乞个消息。悟底是？不悟底是？若便悟去，亦不分外；若便不悟去，亦不分外。莫見與摩道，便道非悟非不悟。莫錯好，者風漢與摩道，莫屈著人摩？
問：承師有言：若便悟去，亦不分外；若便不悟去，亦不分外。未審如何是不悟底事？
師云：教我向阿誰道？
云：如何是悟底事？
師云：悟人即委。
有人問：學人欲見和尚本來事時如何？
師云：退後。
進曰：與摩則非次也。
師曰：汝亦知而故犯。
有人問：不弁才舉一兩則。
云：有一則某甲收為方便。
師云：什摩處？
招慶舉首顧視師云：這个則收為方便，只如宗脉中事作摩生？
良久，師云：教什摩人委？
招慶云：闍梨又與摩泥豬疥狗作什摩？
招慶因舉：僧問石霜：如何是一句？云：非句無句不是句。
師拈問：古人與摩道，意作摩生？
答曰：實即實。
師云：還得實也無？
答曰：委曲話似人即得。
師云：非句無句不是句，委曲話似人即得，據本分作摩生？
師曰：大眾總委兄弟有此問。
師云：謝和尚領話。
招慶因舉：僧問德山：從上宗乘，和尚此間如何稟受與人？德山云：我宗無語句，實無一法與人。巖頭云：實即實，於唱教中猶交子。
師拈問招慶：巖頭平生有什摩言教過於德山？
招慶舉：巖頭云：如人學射，久久方中。時有人問：中時何？云：莫不識痛癢？
師云：今日非唯舉話。
招慶云：是什摩心行？
招慶因舉：佛陁婆梨尊者從西天來禮拜文殊，逢文殊化人問：還將得尊勝經來否？云：不將來。文殊曰：既不將來，空來何益？縱見文殊，亦何必識之。
拈問招慶：將得經來，文殊在什摩處？
慶答云：恰是。
慶卻問師：將得經來，文殊在什摩處？
師云：互換之機且從，只今作摩生？
招慶因舉：古人道：金屑銀屑雖貴，肉眼著不得。豈況法眼乎？招慶拈師問：只如著不得，還著得摩？
師對云：未在，更道。招慶遂喝，師卻喝。
招慶卻問：闍梨作摩生道？
師云：某甲齋後未吃茶。
師舉：教中云：寧說河不入海，不說如來有二種語；寧說羅漢有三毒，不說如來有二種語；不道如來無語，只道如來無二種語。師拈問招慶：作摩生是如來語？
招慶云：聾人爭得聞？
師云：和尚向第二頭道則得。
招慶問：闍梨作摩生道？
師云：吃茶去。
招慶舉：南泉翫月次，時有僧問：何時得似這个月？泉云：王老僧二十年前亦曾與摩來。招慶續起問：如今作摩生？
師代云：近日老邁，且摩過時。
招慶云：不因闍梨舉，洎成亡記。
師云：宿習難忘。
囷山云：今日可殺寒。
因舉：東寺問：近離什摩處？云：近離江西。東寺云：還將得馬師真來不？對云：只這个是。云：背後底？
師代云：洎不到此間。
招慶云：太似不知。
因舉：長慶云：我有一个問，惡卻天下人口。又云：汝且作摩生問？
師代云：謝和尚重重相為。
因舉：無著和尚到五臺山，見文殊化寺，共吃茶次，文殊提起茶垸子云：南方還有這个不？無著云：無。文殊云：尋常將什摩吃茶？無著無對。
師代云：幾不與摩道。又代云：久向金毛，今日親見。
招慶代云：若與摩，則癡客勸主人請盡茶。
因舉：先洞山辭興平，興平問：什摩處去？洞山云：沿流無所止。興平云：法身沿流？報身沿流？洞山云：總不作如是見解。
師代云：覓得幾个？
因舉：耆婆向弟子云：汝於山中覓不中為藥草歸來。弟子歸來云：并無有不中為藥底草。
師遂提起問：這个還中為藥摩？
對云：有什摩病敢出頭？
師不肯，自代云：有什摩不水消？
因舉：鹽官問座主：華嚴經有幾種法界？對云：四種法界。提起拂子，這个向阿那个法界中收？無對。
師代云：若只禮謝，則著和尚棒。
因舉：南泉云：文殊、普賢昨夜三更各打與二十棒，一時趁出院。趙州云：和尚棒教什摩人吃？
師代云：不得不道。
因舉：先洞山問雪峰：入門須得語，不得道早个入門了也。雪峰云：某甲無口。師曰：無口則且從，還我眼來。無對。
師代云：若問眼和尚，謹隨狀退。
因舉：僧問先洞山：從上幾人得入此門？洞山云：實無一人得入此門。進曰：與摩道，莫屈人也無？洞山云：若實如此，亦不屈著人。
時有學人問：古人還扶入門？不扶入門？
保福云：行腳得什摩人力？
僧舉：盤山云：光境俱亡，復是何物？洞山云：光境未云九年，寺三千个聽徒口似懸河，只云此是西天小乘壁觀婆羅門，有什摩雪處？直是有理無雪處。
時有人問：既有理，為什摩無雪處？
師云：只為如此，所以如此，若不如此，焉知如此？
僧云：不如此事作摩生？
師云：莫放我打睡。
師有時云：不座諸法，還得無過摩？有時云：欲得見諸圣，亦從此門入；不欲得見諸圣，亦從此門入。
師卻問僧：作摩生是汝入門底事？
僧云：當不當。
師云：是凡是圣？
對曰：未問已前，卻疑和尚。師叱之。
問：古人有言：欲達無生路，應須識本源。如何是本源？
師良久，卻問侍者：適來僧問什摩？
其僧再舉，師便喝出云：我不是患聾！
師患漏次，僧問：善知識諸漏已盡，為什摩患漏？
師云：若是善知識，一物亦不違。
僧云：爭奈苦楚何？
師云：若見眾生苦，則同受苦者。
因小師行腳歸，師問：汝亂走，還變也未？
對云：不是神，不是鬼，變什摩？
師云：又亂走作什摩？
對云：也要和尚鑒。
師云：放汝二十棒。師代云：和尚見走到什摩處？
師問僧：我尋常道：莫道道不得，設而道得十成，猶是患謇。既道得十成，為什摩卻成患謇？
僧云：從來豈是道得底事那作摩？
師抗聲云：脫卻來！
其僧別云：頭上不可更安頭。
師云：停囚長智。
僧辭，師問：什摩處去？
對云：什摩處不是某甲去處？
師云：忽然山河大地，又作摩生？
對云：喚什摩作山河大地？
師云：汝話墮也。
問：不問不答時如何？
師云：不道。
進曰：為什摩不道？
師云：你也虛有這个問。
師上堂云：此事似个什摩？閃電相似，石火相似，火焰相似，霹靂相似。是你諸人著力，須得趁著始得；若不趁著，喪身失命。
有人便問：承師有言：是你諸人著力，須得趁著始得；若不趁者，喪身失命。直得趁著，還不喪身失命也無？
師云：失不失即且置，是你還趁著也無？
對曰：若道趁不著，招人怪笑。
師曰：是你趁著底事作摩生？
對曰：和尚還解怪笑得摩？
師曰：汝是惡人。
僧曰：何必。師便打出去。
師舉：曹山代無著曰：久承大師桉劍，何得處在一塵？
僧便問：作摩是文殊劍？
對曰：不道。
為什摩不道？
曰：道則在一塵。
鼓山問靜道者：古人道：這則易，那則難。這則且從，那事作摩生？
道者曰：還有這那摩？鼓山打之。
師云：打有道理？打無道理？
學人云：於靜道者分上商量則得。
師云：古人意作摩生？
學云：不可道某甲辜負古人。
師云：不辜負古人事作摩生？
對云：和尚慣得此便。
師云：你也是慣得此便。
因舉：彥上座問九峰和尚：又須道取柏樹子，不得觸著。和尚如何道？和尚無對。彥上座舉似長慶，長慶卻問上座：當此問，上座代和尚作摩生道？上座對云：不逐四時雕。
長慶舉似保福，保福拈問長慶：只如上座道：不逐四時雕。與摩道，還得剿絕？為當不得剿絕？
慶云：爭得剿絕？
師云：大眾分明記取，向後舉似作家第一機對。
囷山云：不是桄榔樹。
師云：桄榔樹不是。
師上堂，因示徒云：過去如許多諸圣，乃至今時老宿出頭來，盡道我愿度一切眾生成道成果，與我無異。灼然吾徒等輩，為不承他先圣方便，今日向什摩處填溝塞壑？然雖如此，於中還有一人具眼也無？師代云：汝問天下人怪笑得摩？
因舉：古人道：諸方只有殺人之刀，且無活人之劍。
時有學人問：如何是活人之劍？
師答曰：我老大漢不能禮拜汝。
師問僧：我都置一問，汝作摩生？
對曰：與摩即退一步。
師云：非時作摩生？
云：和尚因什摩龍頭虵尾？
師云：汝是作家。
對曰：未在，更道。
師云：我不辭向汝道，恐汝會去。
問：教中有言：師子捉象亦全其力。未審全个什摩力？
師答曰：若問全力，我怕。
進云：和尚為什摩卻怕學人？
師云：為汝有全力。
問：承古人有言：智不到處，切忌道著，道著則頭角生。和尚如何？
師答曰：收。
進曰：若向無頭角處收，即招大眾怪笑。
師云：失錢遭罪。
因舉：金剛經云：一切諸法皆是如義。
師卻問僧：作摩生是如義？
對云：和尚問阿誰？
師云：忽遇道伴相借問，作摩生向伊道？
對云：和尚是什摩心行？
師不肯，代云：何處有與摩道伴？
云門和尚，嗣雪峰，在韶州。師諱偃禪，蘇州中吳府嘉興人也，姓張。年十七，依空王寺澄律禪師下受業。年登己卯，得具尸羅，習四分於南山，聽三車於中道。辭入閩嶺，才登象骨，直鵬程，三禮欲施，雪峰便云：何得到與摩？
師不移絲發，重印全機，雖等截流，還同戴角，每於參請，闇契知見。後出甌閩，止于韶州靈樹知圣大師，密懷通鑒，益固留連，去世後，付囑住持。南朝欽崇玄化，賜紫，號匡真大師。
問：如何是透法身之句？
師云：看山。
師上堂云：汝若不會，三十年後莫道不見老漢。
師有十二時偈：
半夜子，命似懸絲猶未許，因緣契會剎那間，了了分明一無氣。
雞鳴丑，一歲孫兒大哮吼，實相圓明不思議，三世法身藏北斗。
平旦寅，三昧圓光證法身，大千世界掌中收，色透髑髏誰得親？
日出卯，嘿說心傳道實教，心心相印息無心，玄妙之中無拙污。
食時辰，恒沙世界眼中人，萬法皆從一法生，一法靈光誰是鄰？
禺中巳，分明歷歷不相似，靈源獨曜少人逢，達者方知無所慮。
日南午，一部笙歌誰解舞？逍遙頓入達無生，晝夜法螺擊法鼓。
日昳未，灌頂醍醐最上味，一切諸佛及菩提，唯佛知之貴中貴。
晡時申，三壇等施互為賓，無漏果圓一念修，六度同歸凈土因。
日入酉，玄人莫向途中走，黃葉浮漚賺殺人，命盡慞惶是了手。
黃昏戌，把火尋牛是底物，素體相呈卻道非，奴郎不*弁誰受屈？
人定亥，莫把三乘相疋配，要知此意現真宗，密密心心超三昧。
又宗脉頌曰：
如來一大事，出現於世間。五千方便教，流傳幾百年。
四十九年說，未曾忤出言。如來滅度後，付囑迦葉邊。
西天二十八，祖佛印相傳。達摩觀東土，五葉氣相連。
九年來面壁，唯有吃茶言。二祖為上首，達摩回西天。
六祖曹溪住，衣鉢後不傳。派分三五六，各各達真源。
七八心忙亂，空花墜目前。苦哉明眼士，認得止啼錢。
外道多毀謗，弟子得生天。昔在靈山上，今日獲安然。
六門俱休歇，無心處處閑。如有玄中客，但除人我山。
一味醍醐藥，萬病悉皆安。因緣契會者，無心便安禪。
師因把杖打柱問：什摩處來？
對云：西天來。
師云：作什摩來？
對云：教化唐土眾生來。
師云：欺我唐土眾生。卻問：大眾還會摩？
對云：不會。
師打柱云：打你个兩重敗闕。
師良久，僧問：何異釋迦當時？
師云：大眾立久，快禮三拜！
問：如何是超佛越祖之談？
師云：蒲州麻黃，益州苻子，同一口吞盡時如何？
師云：老僧在你肚。
僧曰：和尚為什摩在學人肚？
師云：還我話頭來。
問：如何是禪？
師云：露柱吞蝦蟆。
僧云：如何舉唱則不負於來機？
師云：道什摩？
僧云：還可來意也無？
師云：且款款問。
師問僧：諸方行來道我知有，且與我拈二上著。學人應喏。
師云：錢唐去國為什摩三千里？
師問僧：一切聲是佛聲，一切色是佛色，拈卻了與你道。
對云：拈卻了也。
師云：與摩驢年去。
齊云和尚，嗣雪峰。師諱靈照，東國人也。自傳雪峰密旨，便住浙江，錢王欽重，敬賜紫衣，號真覺大師。初居齊云，後住鏡清、報慈、龍花，四海玄徒長臻法席矣。師有時上堂云：盡令去也，如存若亡；私曲將來，礙著老學。與摩相告報，還解笑得我摩？
時有人問：請師盡令。
師云：吽！吽！
問：如何是諸佛出身處？
師喚少兒名，法歸亦慶幸。
僧云：與摩則只今諱什摩？
師云：到京不知有京風。
問：此个門風如何繼紹？
師云：昔年漢主，今日吾君。
師住報慈時，開堂日云：帝子王孫及四眾云集，金枝玉葉未離王宮，及諸高班君子等，猶在貴居，乃至諸寺大師、大德只在本寺，正當與摩時，微僧早與相著了也，於中還有省察者摩？諸仁者！才擬跨門，萬里望鄉開云：不遵摩竭令，誰談毘耶理？
麗天和尚頌無著對文殊話，頌曰：
清涼感現圣伽藍，親對文殊接話談。
言下不通好消息，回頭只見翠山喦。
師和頌曰：
遍周沙界圣伽藍，觸處文殊共話談。
若有門上覓消息，誰能敢道翠山喦？
問：古人有言：麤中之細，細中之麤。如何是麤中之細？
師曰：佛病最難治。
進曰：師還治也無？
師云：作摩不得？
僧曰：如何治得？
師云：吃茶吃飯。
永福和尚，嗣雪峰，在福州。師諱從弇，福州閩縣人也，姓陳。於雪峰山出家，依年具戒，密契玄閞。遍游吳楚，卻復甌閩。初住漳南報恩，後居永福。閩王欽敬，賜紫，號超證大師。師有時上堂，向繩床一邊立云：二尊不竝化。便歸方丈。
問：教中有言：十方佛土中，唯有一乘法，無二亦無三。如何是一乘法？
師云：汝道我在這為个什摩？
僧云：與摩則不知古人去也。
師云：雖然如此，卻不辜負汝。
問：諸余則不敢問，省要處乞師垂慈。
師云：不快禮拜，更待何時？
因舉：長慶上堂云：盡法則無民。永福則不然，若不盡法，爭得有民？
有人問趙州：古人道：至道無難，唯嫌棟矣。僧問：抱璞投師時如何？
師云：不是自家珍。
僧曰：如何是自家珍？
師云：不啄不成器。
問：佛未出世時如何？
師云：曹山不如。
曰：佛出世後如何？
師云：不如曹山。
問：四山相逼時如何？
師云：曹山在許。
僧曰：還求出離也無？
師云：若在許，則求出離。
金峰和尚，嗣曹山，在杭州。師諱從志，福州古田縣人也。自離閩越，便造漕源，頓契玄猷，更不他往。初住金峰山，後住報恩寺，師號玄明禪師矣。
問：四海晏清時如何？
師云：猶是堦下漢。
僧曰：王還知也無？
師云：王不少神。
問：如何是禪？
師云：不動轉。
如何是道？
師云：不同萬物。
進曰：禪與道相去近遠？
師云：近則近，遠則遠。
如何是近則近？
師云：對面*弁不得。
如何是遠則遠？
師云：過於兜率。
問：古人則調弦以*弁為希，只如熊耳與曹溪以何為驗？
師云：無紋彩。
進曰：既然如此，六葉從何來？
師云：豈是有紋彩那作摩？
僧云：古人還傳也無？
師云：若不傳，爭得到今日？
僧曰：既無紋彩，作摩生傳？
師云：傳是無紋彩。
僧曰：和尚還傳也無？
師云：作摩不傳？
僧云：古人意如何？
師云：曹溪門前力掌，直至如今不忘。
僧曰：向後事如何？
師云：千囑萬囑。
鹿門和尚，嗣曹山，在襄州。師諱真禪。問：如何是得道底人？
師云：有口似鼻孔。
僧曰：忽有客來，將何祗對？
師云：柴戶草門，謝你經過。