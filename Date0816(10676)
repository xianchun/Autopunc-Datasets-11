烏萇國王，雅好佛法。嘗謂侍臣曰：我為國王，雖享福樂，不免無常，聞西方凈土可以棲神，我當發愿求生彼國。於是六時行道念佛，每供佛飯僧，王及夫人躬自行膳，三十年不廢。臨終容色愉悅，現諸瑞應。
論曰：自佛教東來，有國之君深心宏護者，代不乏人，而往生瑞應，紀載罕聞，不可得而詳也。昔堯治天下之民，平海內之政，往見四子藐姑射之山，窅然喪其天下焉。夫誠能以凈土為歸者，其於天下，亦若是而已矣。
佛在迦毗羅國尼居陀林，勅弟子迦盧陀夷往化父王。迦盧陀夷至迦毗城，以神通力於虛空中跏趺而來，為凈飯王贊嘆如來希有功德。王起敬信心，率諸釋種往詣佛所。佛既為天龍八部各授記已，因為王廣說三解脫門，復言：一切諸法，皆是佛法。王言：若一切法是佛法者，一切眾生亦應是佛。佛言：若不顛倒見眾生者，即是其佛。所言佛者，如實見眾生也。如實見眾生者，即是見實際。實際者，即是法界。一切法無生，此是陀羅尼門。可於此法中而安其心，勿信於他。爾時，凈飯王等七萬釋種聞法解悟，得無生法忍。佛現微笑而說偈曰：
釋種決定智，是故於佛法，
決定心安住，人中命終已，
得生安樂國，面奉無量壽，
無畏成菩提。
陸沅，字子元，會稽山陰人。累官至太府寺丞。尋外轉歷提舉福建市舶。已而得罪閑居，家明州橫溪之上，居常持法華經。晨起，即澡浴焚香，首唱偈曰：
盥手清晨貝葉開，不求諸佛不禳災。
世緣斷處從他斷，劫火光中舞一回。
然後開卷而讀，不緩不急，聲中貫珠，日周一部，如是三十年。年登八十，增至三部，復誦彌陀佛號，一意西馳。年八十五，沐浴易服而化。口鼻間出蓮華香郁然，彌日方息。事在紹熙五年。
渭南文集、法喜志、法華持驗記錢象祖，字同伯，臺州人。起家太常丞。開禧中，官參知政事。與史彌遠謀，共誅韓侂胄，天下賴之。嘉定二年，拜左丞相，尋罷歸。初象祖問道於此庵元公，參究大事，有省。既而歸心凈土。守金陵日，於鄉州建接待寺十所，皆以凈土極樂名之。創止庵，與高僧談處其中。自致政後，修持益力。
嘉定四年，偶得微疾，書偈曰：
菡萏香從佛國來，琉璃地上絕塵埃。
我心清凈超於彼，今日遙知一朵開。
僧有問起居者，答曰：不貪生，不怕死，不生天上，不生人中，唯當往生凈土耳。言訖，趺坐而化。時天鼓震響，異香芬郁，郡人同聞空中聲云：錢丞相當生西方凈土，為慈濟菩薩。
佛祖統紀、續綱目、往生傳、臺州志昝定國，號省齋，明州人。為州學諭，常修凈業，結西歸社。嘉泰初，於小江慧光建凈土院。結石塔於池，為鄉民藏骨之所。月二八日，集緇白誦觀經及佛號。為擘窠圖，勸人念佛。有鐵工計公者，年將七十，喪明，因從受念佛圖，誦至四圖，兩目了然。如是三載，滿十七圖。一日，方念佛次，忽瞑，半日復蘇，謂其子曰：我已見西方佛菩薩矣。昝學諭是勸導之首，當分六圖與之，并為致謝也。西向坐逝。
嘉定四年，定國夢青童告曰：佛今告君，三日當往生彼國。至日，沐浴更衣，連稱佛號，端坐而化。
梅汝能，常熟人。官縣令，有志凈業。一夕，夢僧授以紙，有二八字。以問東靈照師，照曰：二八，十六也。豈十六觀經之謂乎？適一僧以經與之，忽不見，自是誦經念佛，取名往生以見志。破山僧道生，倡造丈六彌陀像，汝能施財百萬，設齋禮懺，殿前池中生雙頭白蓮，一華百葉。是年冬，無疾而卒。
朱綱，不詳其所出。明順天貢士，官終府同知。專修凈業，日誦佛名三萬聲，積十五年。一日，坐榻上，方提珠誦佛名，忽異香滿室，曰：佛來也。遂逝。
陳瓚，字廷祼，江南常熟人。嘉靖三十五年進士，官刑科給事中。直言被斥，家居一意凈業。有客過之，呵曰：爾不聞大鑒之論唯心者乎！何厭垢而欣凈為？答曰：唯心凈土，發之大鑒，而非自大鑒始也。是心作佛，是心是佛，佛固先言之矣。蓋懼人以不凈之心求凈土也，非曰土無垢凈也。且樂邦之可樂也，不獨華池珠閣，鳥音風樹云爾也。吾幸而與群圣人游，被無量光，經無數劫，證無生忍，成無上道，濟無邊眾，誠樂矣。客以客之禪樂垢土，而我以我之禪樂凈土。禪無客無我，樂無垢無凈也。客無庸呵我矣。
隆慶初，復起吏科。萬歷中，累官刑部侍郎。十六年七月，臥疾，誦佛名益虔。故事京師大臣三品以上，暑月賜冰。既置冰於榻前，眾見冰中涌出七級浮屠，欄楯鉤綴，窗格玲瓏。移時，冰漸消，塔影漸瘦。頃之氣絕，而影沒矣。一時都人皆傳異之。
明史、、談薈嚴澂，字道徹，常熟人，文靖公訥之子也。少有清節，以父蔭為中書舍人，官至邵武知府。晚而家居，奉云棲之教。子樸，淳謹樂善，年二十五，得疾將卒，澂謂曰：毋雜思，但一心念佛。樸曰：諾。澂又曰：從今以往，吾亦一心念佛。樸喜曰：審如是，兒無慮矣。正容合掌而逝。
澂乃取樸所刻龍舒凈土文印之，廣遺親故，系以書曰：澂一病幾殆，不意復生。雖則茍延，焉知來日？回首營生舊計，有同嚼蠟。一具皮囊，終須敗壞，六塵緣影，何處堅牢？不如換卻凡心，求生凈土，誦彌陀一句，消罪業無邊。聊奉勸文，用表誠意。卒年七十八。
常熟志、云棲法匯、
蔡承植，字槐庭，湖廣攸縣人。性孤迥，淡於聲利。年二十余，長齋奉佛。嘗誦三千佛名，日記一名，至三年乃卒業，遂終身不忘。登萬歷十一年進士第，官嘉興太守。在官日誦金剛經，室無長物，爐香經案而已。重興古楞嚴寺，禁民間殺牲祀神。嘗問法於云棲宏公，遂專修念佛三昧。已而官太常寺卿，乞休歸。
晚歲，結草庵為念佛會，導諸賣菜傭同回向凈土。作偈謝客曰：
安養思歸客，湘江一腐儒，
不愁明日事，但覓往生符。
斗室隨緣住，稀羹信口餬，
胸中絕憎愛，一任馬牛呼。
將逝之歲，自號為不久道人。及疾，舁詣佛寺，請僧祝發。歸至臥室，見銀臺接引，連稱觀世音菩薩，遂逝。有凈土詩及因果書行世。
虞淳熙，字長孺，錢塘人。生而長臥不瞑。三歲，唱佛號不絕口，蓮華、寶樹現於室中。以告祖母，祖母曰：此西方瑞相也。因教之習定，遂時時垂目端坐。
弟淳貞，字僧孺，少而相得。居母喪，共習天臺止觀。長而為里中師，教群兒習鼻觀，以是忤主人，弗恤也。已中鄉舉，尋授徒毗山，與同社友誦梁皇懺，至次日，云光入楹，甘露沾壁，天雨金粟、元黍、沈水香，方冬，萬華盡吐。淳熙感其靈異，習定益堅，遂能前知。云棲宏公聞而呵之曰：虞生墮魔網矣！
萬歷十一年，成進士。以父喪歸，廬墓三年，受戒於宏公。居山日，以羹飯施諸獐兔，虎來輒叱去。服除，起職方司主事。頃之復告歸，上天目，坐高峰死關前，晝夜策厲。至三七日，倦甚，欲就枕，忽見高峰禪師斬其左臂，豁然有省。馳證云棲，宏公曰：凡寐而覺者，不巾櫛而復依衾枕，必復寐矣。迷而悟者，不莊嚴而復親穢濁，必復迷矣。火蓮易萎，新篁易折。子自為計，毋以一隙之光，自阻進修之路。因勸令回向凈土，以續前因。淳熙遂終身行之。
或有不信念佛者，告之曰：自覺覺他，覺滿曰佛。念佛者，念覺也。念念不常覺，而念念常迷，可乎？民止邦畿，鳥止邱隅，不止至善之地，而止不善之地，可乎？或問：如何念佛？曰：提醒正念，相續不斷而已。百千方便，只一知字。念念無量光，何不可入佛知見？學人修道，專求出離生死。念念無量壽，有何生死可出離？
已而還官，遷主客司員外郎，改司勳。復乞歸，興淳貞日游湖上。時宏公方坐南屏，演圓覺經，募錢贖萬工池，立放生社，緇白數萬，伽陀之音震動川谷。一時清節之士多與其會，寔淳熙倡率之。遂復三潭放生池，筑堤架閣，縱諸魚鳥。頃之，入南屏山不出。淳貞亦隱靈鷲老焉。
唐時，字宜之，湖州人也。以諸生貢太學，出判壽陽，繼傅襄國。流賊破襄陽，時投端禮門左井中，家人掖之出，絕而復蘇。上書自訟，詔付三司究問，得白，放還家。時初參蓮池，授以念佛法門，遂勤修凈業。諸眷屬皆能覆誦金剛經及。晝則各習所業，夜則共集佛前回向以為常。嘗言修凈土者，以觀門為要，須穿衣吃飯常在觀中，或神游蓮海，華中禮佛；或坐瞻寶剎，佛光照身。凈想既成，往生何待？遂專修佛觀。過南京長干寺，禮塔念佛次，見塔頂放白光，佛為現相，如黃金色。一日，坐禪堂，推窗忽見大海中涌一山，佛坐其上，光明四徹，壁林木盡空不見。其精誠所感如此。
時工文章，既皈心佛乘，每順世語言，說諸法要，著有蓮華世界書、如來香、頻迦音等書，刻行於世。嘗自營生壙，旋舍之棲霞寺中。遺言死後必用茶毗法。臨終，現諸瑞相，正念而逝。
袁宏道，字中郎，號石頭居士，湖北公安人也。兄宗道，字伯修。弟中道，字小修。三人先後舉進士，皆好禪宗。萬歷中，宏道為吳江知縣。後為禮部主事，謝病歸。初學禪於李卓吾，信解通利，喜辯論。已而自驗曰：此空談，非實際也。遂回向凈土，晨夕禮誦，兼持禁戒。因博采經教，作西方合論，圓融性相，入不二門。其論五種行門，尤為切要。略云：
一、信心行者，經云：信為道元功德母。一切諸行，信為正因。乃至菩提果滿，亦只完此信根。如谷子墮地，迨於成實，不異初種；如稚荀參天，本是原竿。初心菩薩無不依信力成就者。蓮宗尤仗信為根本。
一者、信阿彌陀佛不動智、根本智與己無異。如太虛空，日映則明，云來則翳。虛空本無是故，又云日即虛空故。
二者、信阿彌陀佛那由他劫難行難忍種種修習之事，我亦能行。何以故？無始漂溺三涂，生苦死苦、披毛戴角、鐵床銅柱、一切無益之苦，皆能受之，況今菩薩萬行濟眾生事，豈不能為？
三者、信阿彌陀佛無量智慧、無量神通及成就無量愿力等事，我亦當得。如來自性方便，具有如是不思議事，我與如來同一自體清凈性故。
四者、信阿彌陀佛不去不來，我亦不去不來，西方此土不隔毫端，欲見即見。何以故？一切諸佛皆以法性為身土故。
五者、信阿彌陀佛修行歷劫，直至證果，不移剎那，我亦不移剎那，位齊諸佛。何以故？時分者，是業收。法界海中，業不可得故。
如是信解，是入道初心信一切諸佛凈土之行。
二、止觀行者，臺宗三觀，示一心之筌蹄，攝諸法之要領。西方十六觀，一一具此三義。妙宗鈔云：性中三德，體是諸佛三身。即此三德三身，是我一心三觀。若不然者，則觀外有佛，境不即心，何名圓宗絕待之觀？亦可彌陀三身以為法身，我之三觀以為般若。觀成見佛，即是解脫。舉一具三，如新字。觀佛既爾，觀諸依正，理非異涂。廣如疏鈔，不能具述。知此，則知念佛一聲，具足三觀。了能念之心非肉團，非緣影，是空觀；了所念之佛，若依若正，各各主伴圓融，豎窮橫遍，是假觀；了能所絕待，雙亡雙照，是中觀。又能念即一心三觀，所念即一心三諦。能所不二，即諦觀不二。三諦即法身，三觀即般若，諦觀不二，念佛相應，即解脫。舉一即三，如新字。是則念佛一聲，能凈四土。如拈一微塵，變大地作黃金，是謂法界圓融不可思議觀門。
三、六度行者，起信論菩薩深解現前所修離相，知法性體離慳貪故，隨順修行檀波羅蜜；法性無染，離五欲過故，隨順修行戒波羅蜜；法性無苦，離瞋惱故，隨順修行忍波羅蜜；法性無身心相，離懈怠故，隨順修行精進波羅蜜；法性常定，體無亂故，隨順修行禪波羅蜜；法性體明，離無明故，隨順修行般若波羅蜜。故修凈土者，不越一行，具此六義：念念離，行於施；念念凈，行於戒；念念寂，行於忍；念念續，行於進；念念一，行於定；念念佛，行於智。當知離、凈、寂、續、一，必有事相隨緣而起，而皆從念佛流出。正助不二，事理不二。是故念佛一行，能該諸行。以念佛是一心法門，心外無諸行故。若廢諸行，即是廢心。
四、悲愿行者，諸佛菩薩性海無盡、供養無盡、戒施無盡，乃至饒益無盡。故天親菩薩凈土五念門，以禮拜、贊嘆、作愿、觀察四種，為成就入功德門；回向一切煩惱眾生，拔世間苦，為成就出功德門。菩薩修五念門，速得阿耨菩提。
難曰：凈名經言：菩薩觀於眾生，如呼聲響，如水聚沫等。是則眾生本空，發愿利生，將無眼見空華邪？
答曰：智度論引佛，云無佛者，破著佛想，不言取無佛相。當知無眾生者，破眾生想，不言取無眾生相。故凈名謂菩薩作是觀已，自言我當為眾生說無眾生法，是名真實慈也。故知菩薩種種度生，是深達無眾生義。若見有眾生，即有我，慈悲心劣，豈能行如是饒益之行？
五、稱法行者，法界海無量無邊，行海亦無量無邊。故菩薩一切行，皆稱自性，非有非無，非行非不行，稱法自性，非初心得，非後心得。今當略出其相：
一者、菩薩度一切眾生究竟無余涅盤，而生界不減。如登場傀儡，悲笑宛然，唯一土泥，空無所有。
二者、菩薩行五無間，而無惱恚；至於地獄，無諸罪垢；至於畜生，無無明、憍慢等過。如女子離魂，乃至生子，而身常在母前。
三者、菩薩自身入定，他身起；一身入定，多身起；有情身入定，無情身起。如猛虎起屍跪拜作舞，唯虎所欲，而屍無知。
四者、菩薩於小眾生身中轉大法輪，然大法炬，震大法雷，魔宮摧毀，大地震動，度無量無邊眾生，而此小眾生不覺不知。如天帝樂人，逃入小女子鼻孔，而女不知覺。
五者、菩薩欲久住世，即以念頃衍無量無數百千億那由它劫；欲少住世，即以無量無數百千億那由它劫縮為念頃。如小兒看燈中走馬，計其多寡首尾，了不可得。
若證如是不思議行者，一念中，三世諸佛凈土攝入無余，是謂菩薩莊嚴凈土之行，以無思智照之可見，非情量所能猜度。何以故？自性超一切量故。
書成，宗道、中道同時發心回向凈土。已而宏道起故官，再遷至稽勳司郎中。復移病歸。抵家不數日，入荊州城，宿於僧寺，無疾而卒。
中道，官南禮部郎中。乞休老於家，居常勤於禮誦。萬歷四十二年望夕，課畢趺坐，形神靜爽。忽入定，神出屋上，飄然乘云。有二童子導之西行，俄而下至地，童子曰：住。中道隨下，見地平如掌，光耀滑潤。旁為渠，廣十余丈，中有五色蓮，芳香異常。金橋界渠，欄楯交羅，樓閣極整麗。揖問童子：此何地？卿何人？曰：予靈和先生侍者也。問：先生為誰？曰：君兄中郎也。今方佇君，有所語，可疾往。
復取道至一處，樹十余株，池水汨汨，池上有白玉扉。一童子先入，一童子導，過樓閣二十余重，至一樓下，一人下迎，其顏如玉，衣如云霞，長丈余。見中道，喜曰：弟至矣！諦視之，則宏道也。
上樓交拜，有四、五人來共坐。宏道曰：此西方邊地也，信解未成，戒寶未全者，多生此。亦名懈慢國。上方有化佛樓臺，前有大池，可百由旬，中有妙蓮，眾生生處。既生，則散處樓臺，與有緣凈友相聚。以無淫聲美色，勝解易成，不久進為凈土中人。
中道問：兄生何處？宏道曰：我凈愿雖深，情染未除，初生此少時，今居凈土矣。終以戒緩，僅地居，不得與大士升虛空寶閣，尚需進修耳。幸宿生智慧猛利，又曾作西方論贊嘆如來不可思議度生之力，感得飛行自在，游諸剎土，諸佛說法，皆得往聽，此實為勝。
遂攜中道上升，倏忽千萬里。至一處，光耀無障蔽，琉璃為地，界以七寶樹，皆栴檀吉祥，出眾妙華，作異寶色。下為寶池，波揚無量，自然妙聲。池中眾寶蓮，葉五色光。池上隱隱危樓迥帶，閣道旁出，皆有無量樂器，演諸法音。宏道曰：汝所見者，凈土地行眾生依報也。過此為法身大士住處，甚美妙，千萬倍於此，神通亦千萬倍於此。吾以慧力游其間，不得住也。過此為十地等覺所居，吾不得而知。過此為妙覺所居，唯佛與佛乃能知之。
語罷，復至一處，無垣，有欄楯，光耀逾前。坐頃之，宏道曰：吾不圖樂之至此極也。使吾生時，嚴持戒律，尚不止此。大都乘戒俱急，生品最高。次戒急，生最穩。若有乘無戒，多為業力所牽，流入八部鬼神眾去。予所親見者多矣。弟般若氣分頗深，戒、定力甚少。夫悟理不能生戒、定，狂慧也。歸五濁，趁強健，實悟實修，兼持凈愿，勤行方便，憐憫一切，不久當相晤。一入他途，可怖可畏。如不能持戒，有龍樹六齋法見存，遵而行之。殺戒尤急。寄語同學，未有日啟鸞刀，口貪滋味，而能生此土者也。雖說法如云如雨，何益於事？我與汝空王劫時，世為兄弟，乃至六道，莫不皆然。幸我得善地，恐汝墮落，方便神力，攝汝至此。凈穢相隔，不得久留。
時宗道已卒，因問其生處，宏道曰：生處亦佳，汝後自知。忽凌空而逝。
中道起步池上，忽若墜水，躍然而醒。自為記如此。
初宗道有子曰登，年十三，病痞。將終，語宏道曰：死矣，叔父何以救我？宏道曰：汝但念佛，即得往生佛國。此五濁世，不足戀也。遂合掌稱阿彌陀佛，諸眷屬同聲助之。頃之，微笑云：見一蓮華，色微紅。俄而云：華漸大，色鮮明無與比者。俄而云：佛至，相好光明充滿一室。頃之氣促，宗道曰：汝但稱佛字可也。登稱佛數聲，合掌而逝。
明史、西方合論、白蘇齋集、珂雪齋外集、獪園丁明登，字劍虹，江浦人。萬歷中，受三皈於云棲，自號曰蓮侶。四十四年，登進士第，官泉州推官。遷知衢州，所至輒以佛法勸人。法應杖者，聽納米以贖，贍諸獄囚。遇夏月，修獄舍，給諸囚香薷飲、葵扇。冬月，與之椒姜。擇醫視病者，人與念珠一串，教令念佛。云棲宏公，嘗稱其鄰翁居常念佛，臨終，與其友一請而逝。因繪一請圖懸齋中以自勖。
崇禎中，受菩薩戒。我朝順治二年冬，病劇。十一月朔，具疏白佛，求生凈土，日焚一疏。至第十日，飲粥如常時，面有光赩然，遍勸戚友，俾修凈業。則身就枕而逝。
黃翼圣，字子羽，太倉人。素服云棲之教，精修凈業。崇禎中，以薦起為四川新都知縣。治民以慈惠。嘗飯僧縣堂，躬行七箸，布施，繼以膜拜。
張獻忠寇四川，過新都，新都千僧感翼圣之德，相率登城稱佛號，夜中聲震天。賊相戒勿擾，寂然而去。以城守功，遷知吉州。
明亡，棄官歸，修凈業益堅。所居樓曰蓮蕊樓，自號蓮蕊居士。營齋奉佛，日持佛號數萬。已而臥疾浹月，四壁張彌陀像，請晦山顯公授菩薩戒。顯公為極談唯心凈觀，翼圣曰：吾神明愈健，誓愿愈堅，自信生西方必矣。明晨，顯公將別去，克八日必行。已而果然。
金光前，我朝正黃旗人。起身戎伍，見善必為。戒諸兵士，毋得妄殺，不婬一婦，不擄一物，不燒一舍。妻龔氏，能識字誦經。順治十年，隨征福建，道出杭州。聞具德和尚說法靈隱，光前同妻往參問，親承開示，自此念佛有得。十二年夏，北還駐錢唐江干。
光前忽示疾，龔為延醫。光前止之曰：我昔與爾親叩靈隱，今正欲作轉身之計，求和尚證明耳，何以藥為？龔大笑曰：不意公亦得到此地位。命造二棺，曰：妾與公偕行矣。稍遲，為公畢後事耳。光前聞之，即合掌而逝。龔遣使靈隱，求為兩人秉炬，并囑飯僧修懺。至七日畢，屏絕飲食，晝夜不臥，一心念佛。又七日晡時，視日早暮，倚棺而睡。少頃，覺曰：時至矣。端坐念佛而化。
論曰：王臣入道，視居士較難。急功名者，以進取為先；耽逸樂者，以靜修為苦。非夫夙植善因，堅持正愿者，其有不自崖而反乎？若此諸公，不舍塵勞，同皈凈域，斯可謂現宰官身而說法者矣。至如柳子厚、白樂天、蘇子瞻、趙子昂諸公，贊嘆皈依，凈因有在；而臨當舍識，瑞應罕聞，良由智惑於多岐，病生於有愛。文人結習，自古固然。生死到來，決難僥幸。後之君子，當知鑒戒焉。