疏：菩薩問明品第十：釋此一品亦有四門：初來意中有通有別。通，謂上來三品已答十句生解所依，此下正答生解因果，故次來也。生解因中先答十住，住攬信成，將答所成，先辨能成。又正答十信，故下三品來也。後別者，三品明信，有解、行、德。解為二本，此品先來。
鈔：疏初來意等者，疏文有二：先標；後通，謂下，釋通中二：初、明盡一分來意，直盡第七會來；二、生解因中下，唯明下三品來意。於中二意：一、依古德信、住合明；二、又正答十信下，即疏意別明，唯答十信，以第二會初十問之中脫十信問故。今三品答之，不答住也。然賢首意，始教別開信位，如梁攝論云：如須陀洹見道前四位，謂：煖、頂、忍、世第一。菩薩道前四位亦爾，謂：十信、十住、十行、十迴向。
又彼論及佛性論，皆云：地前修四種行，謂：十信修信樂大乘行，十解修般若行，十行修三昧行，十迴向修大悲行。如其次第，即是四位故。又為除四類障正使，故即此四位，謂：初、除闡提不信障，二、除外道我執障，三、除聲聞畏苦障，四、除獨覺捨大悲障。又信成淨德因種，解成我德因種，行成樂德因種，迴向成常德因種。又仁王經寄四輪王，謂鐵、銅、銀、金。以上教義，故知十信亦成位也。若終教十信，但是十住方便，自無別位。謂仁王釋三賢云：十信十止十堅心，十信即住故。
今疏不論成位、不成位，皆以三品別答信問。別一會答，合有問故，已如前說。
疏：二、釋名者，菩薩是人，問明是法，遮果表因，故云菩薩。問即是難，明即是答。然問有二種：一、汎爾相問，梵云必理車；二者、難問，謂以理徵詰，梵云鉢羅室囊，即今品意也。答亦有二：一、但依問酬報，曰答；二、若俱為解釋，旁兼異義，美言讚述，令理顯煥，曰明，即今品意也。明亦破暗，能除問者之疑暗故。今文殊、九首互為明難，遞作碪椎，研覈教理，以悟群生，故以名也。
又長行明起於問，偈頌明解於問，故曰問明。不云答者，欲以明兼於問故。問有二義，故得稱明：一、問中徵責，詰難理盡，使答者亡言，此至明之問也；二、以問中進退，詰理令現，使答者易釋，故以為明。又明即法明，以十菩薩問出十種法明，故曰問明。雖諸義不同，皆菩薩之問明，依主釋也。
鈔：疏二、釋名，疏文二：先得名；後雖諸下，釋名。前中，先總釋；後然問有二下，別釋。於中三：一、約論通，二、分賓、主，三、約法理。今初，問即是難，明即是答。今對彼難問，故答稱明。此明局在答者，而有二義：一、顯理為明，此明屬自；二、明亦已下，破暗為明，此約答他，令他明故。
疏又長行下，第二、約賓、主。問唯屬問，明通問、答。言使答者亡言者，如緣起甚深中問云：心性是一，何以種種？若云緣令種種，何以復不相知？逆遮其救，使其亡言。言使答者易釋者，謂問意言：既是一性，何以種種？欲言種種，復不相知？故答意云：由不相知，能成種種；種種無性，即不相知。故不乖一性，即答者易釋也。
疏又明即法明下，第三、約法理釋，亦是約教義說，謂問即是教，釋有往復，故明即法明。是義所攝，謂十甚深為十種法明。就此法明，又約心、境：法即是境，明即是心。以智慧明照二諦法，故云法明。
疏：三、宗趣者，亦先通，後別。通復二義：一、通分宗，二、通會宗。並如會初。二、別明此品，有其二義：一、望當品，以十甚深為宗，依成觀解為趣；二、望後二品，則以甚深觀解為宗，成後行德為趣。
疏：四、釋文。此下至菩薩住處明生解之因，配十句問，如前問中。依文次第，且分為六：初、此下三品明未信令信，二、第三會已信令解，三、第四會已解令行，四、第五會已行令起願，五、第六會已起願令證入，六、十定品至住處品已證入令等佛。今初三品即為三別。此品明正解理觀，次品明隨緣願行，賢首品明德用該收。就初分二：先問答顯理，後示相結通。前中以十菩薩各主一門，顯十甚深，即為十段：一、緣起甚深，二、教化甚深，三、業果甚深，四、說法甚深，五、福田甚深，六、正教甚深，七、正行甚深，八、正助甚深，九、一道甚深，十、佛境甚深。此十甚深次第云何？緣起深理，總該諸法，觀解之要，故首明之。眾生迷此，故須教化。違化、順化有善、惡業，欲知此業，由說法成。然說法成善，唯佛福田。既說順田，須持聖教，教在勤行，行須正道、助道。助必有正，殊途同歸。得一道者，當趣佛境。故為此次。
又此十種亦可配於十信，但不次耳。文殊、佛境即當信心，文殊主信故，佛境即所信故。約發心次第，信居其初；約所信終極，最居其後。亦明十心，不必次故。勤首即進心。財首為念心，明四念故。覺首定心，能觀心性，為上定故。智首即慧心，慧為上首，兼已莊嚴，故有十度。法首即不退心，如說修行，得不退故。寶首即戒心，三聚無缺，如寶珠故；業果甚深，戒所招故。德首即護法心，說法甚深，是所護故。目首即願心，福田等一，由願異故；目能將身，如願導行故。賢首即迴向心，以歸一道，即迴向真如；一身、一智等，即是佛果。文云：如本趣菩提所有迴向心等。以是圓融十法，故各兼多義。又亦攝十信之十德，恐繁不敘，且為十甚深解。然有二義：一、約行，二、約法。言約行者，文殊發問，九菩薩答，明妙慧通於眾行；九菩薩問，文殊為答，明眾行成於妙慧。言約法者，初九顯差別義，後一顯差別同歸佛境。此二不二，成信中之觀解。
鈔：第四、釋文，疏前中以十菩薩各主一門下，疏文有三：初約十甚深，次示別理，後正釋文。前中二：先列十名。然此十甚深，即遷禪師所立，今古同遵。後此十甚深下，明次第。言緣起深理，總該諸法者，若染若淨，染、淨交徹，無不攝故。攝論中云：菩薩初學，應先觀諸法如實因緣，以成正信及正解故。
疏又此十種下，第二、示別理。於中有二：一、配十信，二、配信德。前中亦二：先正配釋。然十信心謂：一、信，二、進，三、念，四、定，五、慧，六、不退，七、戒，八、護法，九、願，十、迴向。配文，可知。後以是圓融下，通妨難。謂有難云：信、進等相，釋處易知。今十甚深，文、義兼廣，何得而是十信等耶？故為此答。
疏又亦攝十信之德者，信有十德：一、親近善友，二、供養諸佛，三、修習善根，四、志求勝法，五、心常柔和，六、遭苦能忍，七、慈悲深厚，八、深心平等，九、愛樂大乘，十、求佛智慧。配十甚深者，一即正教甚深，近佛善友，聞教法故；二即福田甚深；三即業果甚深；四即緣起甚深；五即正行；六即助道；七即教化；八即一道；九即說法；十即佛境。通說佛智為所信故，既有多含，故文、義兼廣。
疏且為十甚深下，第三、釋文。疏妙慧通於眾行者，文殊為妙慧，九首為眾行，各主一門故。而問為能成，答為所成，故妙慧、眾行互為能、所。
疏此二不二，成信中之觀解者，融上二也。謂行與法不二，了法成行，行契法故。又衍法師云：一人問多，表一中解無量故；多人問一，表無量中解一故。又文殊是主，餘九是伴故；文殊是總，餘九是別。不是全要，故略不出。
爾時文殊師利菩薩問覺首菩薩言：
疏：文中十段，皆先問，後答。又先起明問，後解問明。今初緣起中二：初問分二：初、爾時下，彰問答之主。問覺首者，彼得此門故。緣起深義，不覺，則流轉故。
疏：二、佛子！心性下，正顯問端，略啟五門：一、問所為，二、述問意，三、定所問，四、會相違，五、釋本文。
初、問所為者，有二義故。最初問之：一、拂異見，二、顯深理。拂見有三：一、令諸菩薩知法從緣，異外道見；二、知從心現，捨二乘見；三、但心性起，不同權教。二、顯深理者，令諸菩薩於此實義發深信解，起行證真，始終皆實，故問斯義。起信論云：有法能起摩訶衍信根，是故應說。所言法者，謂眾生心。依一心法，有真如門及生滅門。彼論依此生淨信故。
鈔：疏二、顯深理者，疏文分二：先、正明。令始涉者便悟心性，超乎大方，故云始終皆實。起信論云下，第二、引證。於中四：初、至應說，是論初標文。
二、從所言法者，謂眾生心，即立義分。論云：次說立義分。摩訶衍者，總說有二種：一者、法，二者、義。所言法者，謂眾生心。是心即攝一切世間法、出世間法。依於此心，顯示摩訶衍義。何以故？是心真如相，即是摩訶衍體故；是心生滅因緣相，能示摩訶衍自體相、用故。釋曰：法通軌持，亦能顯下義，故稱為法。該於染、淨，大位在因故。言謂眾生心，為染、淨依故，攝世、出世。何以故下，出攝所以，以有三大故。三大即義，大位在果。今取通為緣起之本，故但引法以證真心隨緣。
三、從依一心法，有真如門及生滅門，即義引解釋分顯示正義中文以釋前法。論云：顯示正義者，依一心法，有二種門：一者、心真如門，二者、心生滅門。是二種門，皆各總攝一切法盡。是義云何？以是二門不相離故。心真如門者，即是一法界大總相法門體，所謂心性不生不滅等。次下釋心生滅，云：心生滅者，依如來藏有生滅心，所謂不生不滅與生滅和合，非一非異，名阿賴耶識等。廣如彼釋。今以真如證心性一，隨緣生滅，而成種種，為此深理故。
四、從彼論依此生淨信故，即結示為實。馬鳴依此造論，令物生信，何不信耶！
疏：二、述問意者，謂明心性是一，云何見有報類種種？若性隨事異，則失真諦；若事隨性一，則壞俗諦。設彼救言：報類差別，自由業等熏識變現，不關心性，故無相違者。為遮此救，故重難云：業不知心等，謂心、業互依，各無自性。自性尚無，何能相知，而生諸法？既離真性，各無自立，明此皆依心性而起。心性既一，事應不多；事法既多，性應非一。此是本、末相違難，亦是理、事相違，亦一、異相違，亦真、妄相違。
鈔：疏二、述問意。於中三：初、正釋前難。二、設彼救下，釋業不知下經文。先出伏難；後為遮此救下，舉經通釋。三、既離真性，各無自立下，結成本難。於中二；先出所以，後方正結。
今初，言各無自立者，起信云：若得無念者，則知心相生、住、異、滅。以無念等故，而實無有始覺之異；以四相俱時而有，皆無自立，本來平等，同一覺故。
疏心性既一下，二、正結。先以本難末；後事法既多下，以末難本。故初結云本、末相違。此結有四：一、本、末相違，約能、所生。二、事、理，直語體性。三、一、異，唯語其相。然一有事一，有理一。今是理一。四、真、妄，唯語其體。然真亦通事，如佛真智等。今亦約理為真。以含義不同，故有四結，大同小異。
疏：三、揀定所問者，準此問意，離如來藏，不許八識能、所熏等別有自體能生諸法，唯如來藏是所依生。亦不可言八識無二類，故名心性一，以能生種種，非相違故。亦非第八，而為性一，熏成種種，非相違故。心性之言，非第八故。答中既言法性本無生，示現而有生。法性即是真如異名，正與報事相違，故成難耳。文殊欲顯實教之理，故以心性而為難本。欲令覺首以法性示生，決定而答。海會同證，楞伽、密嚴，皆廣說故。
鈔：疏三、揀定所問者，意云：此是假名法相師問，欲顯法性義；非是法性師問，顯法相義。故云揀定。於中三：一、正揀，二、遮救，三、結成。
疏亦不可言下，二、遮救也，即法相師救此法性師難法相義。心性是一者，八識心王同是心故，名為性一。破云：生於種種，即眼、耳、鼻、舌等，故非相違。亦非第八下，遮其轉救。救云：若八識非一第八賴耶，此是一義。故今破云：汝第八正是一所熏心體，含多種子；熏一成種種，亦非相違。心性之言下，以理正折。第八但是心相生滅，非唯識性。答中既云法性示生，不言第八無生示生，明是真如隨緣義耳。
疏文殊下，三、結成也。
疏：四、會相違者，問：若爾，瑜伽等中異熟賴耶從業惑種辦體而生，非如來藏隨緣所成，如何會釋？答：瑜伽等中對於凡、小，約就權教，隨相假說；楞伽、密嚴對大菩薩，依於實教，盡理而說。既機有大、小，法有淺、深，教有權、實，故不相違。故密嚴云：佛說如來藏以為阿賴耶惡慧不能知藏即賴耶識。此明守權拒實，訶為惡慧。又彼經云：如來清淨藏世間阿賴耶如金與指環展轉無差別。楞伽中：真識、現識如泥團與微塵，非異，非不異。金、莊嚴具亦復如是。皆此義也。又彼經云：如來藏為無始惡習所熏，名為藏識。又入楞伽云：如來藏名阿賴耶識，而與無明、七識共俱。又起信論云：不生不滅與生滅和合，非一非異，名阿賴耶識。又如達磨經頌云無始時來界為諸法等依，攝論等就初教釋云：界者因義，即種子識。寶性論翻此頌云此性無始時等，彼論就實教釋云：性者，謂如來藏性。如聖者勝鬘經說：依如來藏，故有生死；依如來藏，故有涅槃。以此等文，故知兩宗不同，淺、深可見。又唯識等亦說真如是識實性，但後釋者定言不變，失於隨緣，過歸後輩耳。
鈔：疏四、會相違者，此門躡前而起，謂若依上如來藏隨緣成立，則違瑜伽等文，故今會之。先敘所違，玄談已釋；後答：瑜伽等下，會通。於中亦二：先會法相宗意；後楞伽、密嚴下，申法性宗意。於中三：初、正釋，二、引證，三、結成。
疏故密嚴下，第二、引證，總引二經、三論以成此義。初、引密嚴，自有二文，俱是第三卷阿賴耶微密品末。兩頌相續，中間有釋，故著又言。此前更有一偈云：如來清淨藏亦名無垢智常住無始終離四句言說。次即云佛說如來藏等。彼疏釋云：上半定賴耶體，謂是如來藏與妄染合，名阿賴耶，更無別體。此是實教所說，故引佛說。下半明會權教，謂彼守權教者，不能了如來藏作賴耶者，當知彼是惡慧之人。此是訶守權之人，令歸實說。次頌即如來清淨藏等。彼疏釋云：此頌釋成前義。上半法說，牒舉二位；下約喻釋成，謂如以金作於指環，環相虛無，金體露現，故云無差別。如來藏作賴耶，賴耶相虛，藏性理現，故云即是也。亦可眾生迷故，成阿賴耶；如來悟故，成如來藏。體無有二，故云無差。
疏楞伽中：真識、現識如泥團等者，若具，彼文亦復如是下云：大慧！若泥團、微塵異者，非彼所成，而實彼成，是故不異。若不異者，泥團、微塵應無差別。如是轉識、藏識真相若異者，藏識非因；若不異者，轉識滅，藏識亦應滅，而自真相實不可滅。是故非自真相滅，但業相滅耳。賢首解云：此中真相是如來藏，轉識是七識，藏識是梨耶。此解甚當，但喻有二法，謂泥團、微塵，而合有三，意少難見。此即第一經。初先明識三相，次明三識。初云：諸識有三種相，謂：轉相、業相、真相。釋曰：此三種相通於八識，謂起心名轉，八俱起故，皆有生滅，故名轉相；動，則是業，如三細中初業相故，八識皆動，盡名業相；八之真性，盡名真相。是故經云諸識有三種相，則知三相通八識矣。
次經辨三識云：大慧！略說有三種識，廣說有八種相。何等為三？謂：真識、現識、分別事識。釋曰：約不與妄合，如來藏心為真識。現即第八。故下經云：譬如明鏡現眾色像，現識處現亦復如是。明是第八，餘七皆名分別事識。是則三識別為三類：現唯第八。分別唯前七。真相，約佛，是八出纏；約凡，在第八中亦兼在餘七。然泥團經文含前二段，意明三識，而參三相之名。轉識即轉相之名，意是分別事識，故唯識中名七轉識。藏識即是現識，此則可知。真相即是真識。上二取識類別，故牒識名真相，但取通八識之真，故牒相名。上經文言若異者，藏識非因者，謂三若異，藏識即應不同真相及轉識為因。既以轉識熏故，真識隨緣而成藏識，則知不異，非以藏識為二識因。思之。故下重按定云非自真相滅，但業相滅，斯則三事備矣。謂喻中有三：一、塵，二、水，三、泥。以水和塵，泥團方立；以業熏真相，藏識便生。業以合水，但水滅，而塵在；故業亡，而真存。經云若自真相滅者，藏識則滅者，反顯藏識以真、妄和合而成，但其妄滅，而真體不無。故下以水喻如來藏，波喻七識，合成動海，即為藏識。但波相滅，溼性不壞，即斯義也。不異之義，易知。
言皆此義者，皆是如來藏隨緣成識義也。然云自真相者，十卷但云自相。曉公釋云：本覺之心不藉妄緣，性自神解，名自真相，約不一義說。又隨無明風作生滅時，神解之性與本不異，亦名自真相，是依不異義說。
疏又彼經云：如來藏識為無始惡習所熏，名為識藏者，上辨與七和合為藏識，今明無始無明為因。故論下文中：無明為因生三細，境界為緣生六粗。此中正取無明為因生於三細。三細既屬賴耶，已成識藏，即第四經文。具云：大慧！如來藏是善、不善因，能徧興造一切趣生。譬如伎兒變現諸趣，離我、我所，不覺彼故。三緣和合，方便而生。外道不覺，計著作者。為無始虛偽惡習所熏，名為識藏。生無明住地，與七識俱，如海浪生，常生不斷，離無常生過，離於我論等。
疏又入楞伽云下，前引楞伽與七識俱，次引楞伽為惡習熏。今則雙具，故復引之，大意無異。言而與無明、七識共俱者，與無明俱，即前第二意；與七識俱，即第一意。
疏又起信論云下，引於三論：初直引起信，後雙引二論。今初即二門之中生滅門初。具云：心生滅者，依如來藏，故有生滅心。所謂不生不滅與生滅和合，非一非異，名阿賴耶識。釋曰：初二句標；所謂不生不滅下，辨相。不生不滅者，是如來藏自性清淨心。因無明風動，舉體隨緣作生滅心，不相捨離，故云和合；非謂別有生滅來與真合。此心所以生滅者，因無明生。此生滅心原從本覺而起，故有二義，而無二體。故下論云：如大海水，因風波動，水相、風相不相捨離，乃至廣說。此中動是風相，濕是水相。以水舉體動，故水不離於風相；無動而非濕，故動不離於水相。心亦如是，不生滅心舉體動，故心不離生滅相；生滅之相無非真，故生滅不離於心相。如是名為和合。此是不生滅心與生滅合，以是隨緣門故；非是生滅與不生滅合，以此不是向本真如門故。言非一非異者，真如全體動，故心與生滅非異；而恆不變真性，故與生滅不一。此約三細以為生滅，則第八中已含動靜。若楞伽經云：七識染法為生滅，以如來藏淨法為不生滅。以此二和合為阿賴耶識，以和合故。非一非異者，就粗顯說。然非一非異義廣，如十忍品如幻忍明。又如來藏名，初品已釋。言不生滅等者，旦公云：性該始終，體非起盡；體徧迷悟，性非解惑。故云不生不滅。若不覺知能令生死不斷，名生；始覺能滅生死，故名為滅。
疏又如達磨經頌下，雙引二論。於中二：先、舉經偈。而云達磨經頌者，攝論第二釋所知依中云：此中最初且說所知依，即阿賴耶。世尊何處說阿賴耶識名阿賴耶？謂薄伽梵於阿毗達磨大乘經中說。釋曰：此乃通指大乘經為對法經耳。文中但舉上半，下半云：由此有諸趣及涅槃證得。
疏攝論等下，第二、引二論釋。初即法相宗論。等者，等取瑜伽、雜集等。彼論釋云：無始者，初際無故。界者，因義，即種子也。是識因種，謂一切法。此唯雜染，非是清淨。彼一切法等所依者，能任持故，非因性義。所依、能依，性各異故。若不爾者，界聲已了，無假依言。故第三論云：此中聞熏習為是阿賴耶識自性，為非阿賴耶識自性？下論答云：此聞熏習隨在一種所依轉處，寄在異熟識中，與彼和合俱轉，猶如水乳。然非阿賴耶自性，是彼賴耶對治無分別智種子性故。下二句易了，明知賴耶但是生滅，非真性成。
疏寶性論翻下，即法性宗論。疏中一句，但是義引。彼論具足，云：無始時來性作諸法依止依性有諸道及證涅槃果，即第四論。彼論釋云：此偈明何義？無始時來性者，如經說言：諸佛。如來依如來藏，說諸眾生無始本際不可得知故。所言性者，如聖者勝鬘經言：世尊！如來說如來藏者是法界藏、出世間法身藏、出世間上上藏、自性清淨法身藏、自性清淨如來藏故。作諸法依止者，如聖者勝鬘經言：是故如來藏是依，是持，是住持，是建立等。次論云：依性有諸道者，如聖者勝鬘經言：世尊！生死者依如來藏。世尊！有如來藏，故說生死，是名善說故。及證涅槃果者，如聖者勝鬘經言：世尊！依如來藏，故有生死；依如來藏，故證涅槃。世尊！若無如來藏者，不得厭苦樂求涅槃，不欲涅槃，不願涅槃故。此明何義？明如來藏究竟如來法身不差別，真如體相畢竟，云佛性體於一切時、一切眾生身中，皆無餘盡，應知。
疏以此等文下，第三、雙結二宗。於中先正結。以上諸教，皆如來藏為識體，故知心體性即如來藏。此外無法，故為深也。又唯識下，引唯識文，結同法性。故論云：此諸法勝義亦即是真如常如其性故即唯識實性。釋曰：既用真如為識實性，明知天親亦用如來藏而成識體，但後釋論之人，唯立不變，故云過歸後輩。況世親造佛性論，廣用勝鬘。
佛子！心性是一。
疏：五、釋文者，文分三別：初、心性是一者，立宗按定；二、云何下，設相違難；三、業不知心下，結成前難。今初，謂心之性故，是如來藏也。又心即性，故是自性清淨心也。又妄心之性，無性之性，空如來藏也；真心之性，實性之性，不空如來藏也。皆平等無二，故云一也。
鈔：疏又妄心之性等者，此下一對成上二義。然有二意：一、如次成上，謂妄心之性成心之性，以性、相不同故；真心之性成上即性，真心即性故。二者、通成，謂此之二性別名二藏。前之二性，皆具二藏，但為妄覆，名如來藏。直語藏體，即自性心故。此自性清淨真心不與妄合，名為空藏；具恆沙德，名不空藏。前明即、離，此明空、有，故重出也。
言皆平等無二者，上二即、離不同，由心之性故，不即；由心即性故，不離。不即不離為心之性。後二即空之實為不空，即實之空為空藏，空、有不二為心之性。然空、有無二之性即是不即不離之性，故但云一也。
云何見有種種差別所謂：往善趣、惡趣，諸根滿、缺，受生同、異，端正、醜陋，苦、樂不同，
疏：第二、設難中二：先、總顯相違，謂：心性既一，云何而有五趣諸根？總、別報殊，故云種種不同。二、所謂下，別示相違，有十事五對：一、約總報，明趣有善、惡：善謂人、天，惡謂三塗。下四對，皆約別報。於中，二、謂於前善、惡趣中，各根有滿、缺，謂眼等內根。三、於滿、缺中，各生有同、異，謂四生不同，勝、劣處異。四、於上同、異生處，各貌有妍、媸。五、於上妍、媸，各受有苦、樂。上之五對，前前皆具後後，後後必帶前前，展轉異、同，成多差別，故云種種不同。心性是一，其義安在？
鈔：疏五趣諸根？總、別報殊者，如持五戒，招得人身，是總報業；由於因中有瞋、忍等，於人總報而有妍、媸，名別報業。唯識亦名為引、滿業：能招第八，引異熟果，故名引業；能招第六，滿異熟果，名為滿業。俱舍亦云：一業引一生多業能圓滿。猶如繢像，先圖形狀，後填眾彩等。然其引業，能造之思，要是第六意識所起；若其滿業，能造之思，從五識起。
疏展轉異、同，成多差別者，都有六十二句。謂初對是善、惡為二；第二對開二成四，兼前二成六；第三對開四成八，配前六成十四；第四對開八成十六，兼前十四成三十；第五對開十六成三十二，配前三十成六十二。此約以後添前，故成六十二。尅實而言，但有三十二，以後開前，前更無體故。如開善、惡趣，各成滿、缺，但有其四耳。謂：一、善趣根滿，二、善趣根缺，三、惡趣根滿，四、惡趣根缺。此四之外，更無有別善、惡趣故。又但若二二開之，唯成三十二；若更展其四生，則復成多句。謂第三對先以四生乘上四句，四四成十六句；更有勝、劣，乘十六已有三十二，配六已成三十八。後後開之，句數更多。第四對開成六十四，第五對開成一百二十八。若從初善、惡開為六趣，則句數更多。並可思準。故云後後必帶前前，展轉異、同，成多差別。
業不知心，心不知業；受不知報，報不知受；心不知受，受不知心；因不知緣，緣不知因；智不知境，境不知智？
疏：第三、結成前難中，此文意稍難見。略為二解：一、依古德作遮救重難，如前第二問意中辨；二、直結成前難，且依此釋文，自有三意，由前難意亦有三故：一、直問所以。故今結云：非但本性是一，我細推現事，各不相知。既有種種，何緣不相知？既不相知，誰教種種？若謂業令種種，業不知心；若謂心令種種，心不知業。一一觀察，未知種種之所由也。二者、懷疑。故結云：既不相知，為是一性？為是種種？三、作相違難。結云：一性隨於種種，即失真諦；種種隨於一性，即失俗諦。今見種種，又不相知。此二互乖，云何並立？
鈔：疏第三、結成前難，於中文二：先總顯文意；後已知大意下，釋文。今初準下諸菩薩問，皆有三段，其第三段多是直結故。
疏：已知大意，次正釋文。亦有十事五對，略為二解：一、通，二、別。通謂總觀前來總、別二報。於中初一對就先業因，約能、所依以難。然有二意：一、約本識，謂業是能依，心是所依。離所無能，故云業不知心；離能無所，故云心不知業。以各無體、用，不能相成。既各不相知，誰生種種？下並準之。二、約第六識，業是所造，心是能造，並皆速滅。起時不言：我起！滅時不言：我滅！何能有體而得相生，成種種耶？
鈔：次釋文中，疏一、約本識者，業是心所，故依於心心是第八，為根本依。從離所無能下，釋不相知義，以相待門釋。言離所無能者，既無所依心王，亦無能依之業。今依心有業，業從緣生，故無自性，不能知心。離能無所者，離能依業，則心非所依。今由業成所依，所依無性，故不能知業。以各下，結。謂各從緣成，性空無體，相依無力，故云無用。覺首亦云：無體、用故，故不相知。
疏二、約第六識，業是所造，心是能造者，即以第六識名心，從於積集通相說故。謂第六識，人執無明，迷真實義、異熟理故。以善、不善相應思造罪等三行，熏阿賴耶，能感五趣愛、非愛等種種報相。但云六者，謂五識無執，不能發潤，故非迷理，無推度故，不能造業；雖造滿業，亦非自能，但由意引，方能作故。後並皆速滅者，下明不相知。通相而言，皆約無體、用故；別相而言，用門不同。此用二門：一、無常門，故言並皆速滅。淨名。弟子品云：優波離！一切法生滅不住，如幻如電。諸法不相待，乃至一念不住，諸法皆妄見。故心、業皆空。下經云：眾報隨業生如夢不真實念念常滅壞如前後亦爾。故由無常，不能相知。
從起時，不言我起下，即無我門，約法無我，明不相知。故淨名。問疾品云：又此病所起，皆由著我，是故於我不應生著。既知病本，即除我想及眾生想，當起法想，應作是念：但以眾法合成此身，起唯法起，滅唯法滅。釋曰：上以法遣我。次經云：又此法者，各不相知。起時，不言我起；滅時，不言我滅。釋曰：此總顯我空，明不相知。次經云：彼有疾菩薩為滅法想，當作是念：此法想者，亦是顛倒。顛倒者，即是大患，我應離之！云何為離？謂離我、我所。云何離我、我所？謂離二法。云何離二法？謂不念內、外諸法，行於平等。云何平等？謂我等、涅槃等。所以者何？我及涅槃，此二皆空。以何為空？但以名字故空。如此二法，無決定性。釋曰：此破法顯空。今但取我、法不相知義，故略用二句。次下經云：得是平等，無有餘病，唯有空病，空病亦空。釋曰：此以空空破空，非今所要。因便引來，成一段義畢耳。
疏：第二對約得報果時，難能、所受。謂受是報因，即名言種。為業所引，受所受報。離報無受，故云受不知報；離受無報，故云報不知受。以並無體，故準前應知。
鈔：疏第二對約得報果時，難能、所受等者，此釋受不知報、報不知受。受是能受之因，報是所受之報。此上總明。從謂受是報因下，別釋。言即名言種者，唯識第八云：復次生死相續由諸習氣，然諸習氣總有三種：一、名言習氣，二、我執習氣，三、有支習氣。名言習氣者，謂有為法各別親種。名言有二：一、表義名言，即能詮義音聲差別；二、顯境名言，即能了境心、心所法。隨二名言所熏成種，作有為法，各別因緣。釋曰：言各別親種者，三性種異故。能詮義音聲者，揀無詮聲，彼非名故。名是聲上屈曲，唯無記性，不能熏成色、心等種。然因名起種，名名言種。二、顯境名言，即七識見分等心，非相分心。相分心者，不能顯境，故此見分等實非名言。如言說名，顯所詮義。此心、心所法能顯所了境，如似彼名，能詮義故。隨二名言，皆熏成種。二、我執習氣，三、有支習氣，並如六地。有支即是今文為業所引，能引之業故。唯識云：三、有支習氣，謂招三界異熟業種。有支有二：一、有漏善，即是能招可愛果業；二、諸不善，即是能招非愛果業。隨二有支所熏成種令異熟果善、惡趣別。故論頌云：由諸業習氣二取習氣俱前異熟既盡復生餘異熟。此能引業，即諸業習氣；此名言種，即二取習氣。
言為業所引者，即彼俱義。親辦果體，即由名言。若無業種，不招苦、樂，如種無田，終不生芽。故此名言，由業引起，方受當來異熟之果、苦樂之報。故六地云：業為田，識為種也。疏離報無受下，釋不相知，亦約相待空故。
疏：三、約名言因，就能、所依難。謂前能受報因，依心無體，故無相知。餘義同前。
鈔：疏三、約名言因，就能、所依難等者，標也。即將第二對中能受名言之因對第一對中所依本識。前以業依識難，今以種依現行難。從謂前能受報因下，釋不相知義。但釋受不知心，不解心不知受，故結云餘義同前。若具，應云：所依心體，若離能依，亦無所依，無所依故，不能相知。
疏：四、約因、緣，就親、疎相假難。謂所引名言種為因，能引業為緣，相待相奪，各無自性，如不自生等。準之。
鈔：疏四、約因、緣等者，取前第二對中所引名言及能引業相對以明。於中初標也；次謂所引下，出體；後相待相奪下，釋不相知。言相待者，業無識種，不親辦體；識無業種，不招苦、樂。既互相待，則各無自性。言相奪者，以業奪因，唯由業招，故因如虛空；以因奪緣，則唯心為體，故業如虛空。互奪獨立，亦不能相知；互奪兩亡，無可相知。
次言如不自生等者，引例以釋。以緣奪因，故不自生；以因奪緣，故不他生；因緣合辨，相待無性，故不共生。互奪雙亡，無因豈生？以此不生，類於不知。居然易了，即以因為自，以緣為他，合此為共，離此為無因。互有，尚不相知；互無，豈能相知！
疏：五、約境、智相對，相、見虛無難。謂境是心變，境不知心；心託境生，心不知境。以無境外心能取心外境，是故心、境虛妄，不相知也。
鈔：疏五、約境、智相對，相、見虛無難者，相即相分，見即見分。諸心、心所略有二分，廣說有四。如下當辨。從謂境是心變下，明不相知義。於中，先約唯識能、所變釋；後以無境外下，約於當經互融以說。故下經云：無有智外如為智所入，亦無如外智能證於如。無有少法與法同住。以舉心攝境，則無心外之境；舉境攝心，則無境外之心。以性無二，相即性故；相隨性融，隨一皆攝。上約真心。後心、境虛妄下，約其妄心。真則互融，妄俱無體，故下答中云：能緣所緣力種種法出生速滅不暫停念念悉如是，即顯妄無性，故不相知也。
然上五對：初及第四唯約因中，第二一對因、果對辨，第三一對心含因、果，第五一對義通因、果。修因二取，即名言等。故唯識論釋二取中總有四義：一者、相、見；二者、名、色；三者、王、所，四者、本、末。末即六識異熟，本即第八異熟。四種二取，皆能熏發，親能生彼本識上功能，名二取習氣。所變心、境即通因、果也。又能變之心是因，所變之境是果；心託境生，俱通因、果。
疏：第二、別觀者，以初二對結趣善、惡。趣善、惡者，正由業熏，受總報故。
鈔：疏第二、別觀者，上云通觀。五對之中，一一通前善、惡趣等五對本難；今即以斯五對，別對前五，而前後鉤鎖，但有四重，細尋，可見。
疏以初二對結趣善、惡者，標也。次云趣善、惡者，正由業熏，是第一對業不知心，心不知業，此對為因。次云受總報故，即第二對受不知報，報不知受。初對為因，受第二對報。總報即是趣善、惡故。
疏：二、復以第二及第三對結受生同、異。初對以名言種對所生處，次對以名言種對能依本識。
鈔：疏二、復以第二及第三對結受生同、異者，鉤取前二對中第二對，即重明受不知報，報不知受。受即名言種，故云初對以名言種對所生處。謂亦由識種往所生處，故初地云：於三界田中復生苦芽。次對以名言種對能依本識者，即心不知受，受不知心。受即名言種，心即能依本識者，依名言種，招現行識故。識為能依，則此心言通因及果。上約因中本識，故為所依；今約果中，故為能依。
疏：三、復以第三及第四對結苦、樂不同及端正、醜陋。初對觀現受時；次對觀苦、樂因及彼妍、媸，皆由緣令異。謂損、益因成苦、樂果，以瞋、忍因成妍、媸果。
鈔：疏三、復以第三及第四對結苦、樂不同及端正、醜陋者，即通以此二對，雙結前二對。言初對觀現受時者，即心不知受，受不知心對。謂亦由受因，受苦、樂體及妍、媸故。若無識種本識，此二亦無所依。次對觀苦、樂因及彼妍、媸，皆由緣令異者，即因不知緣，緣不知因。謂損、益下，別示二對之相，由損他業，感於苦報；由益他業，感於樂報。以瞋恚業，感於醜陋；由忍辱業，感於端正。此中言因，名緣為因；此中言果，是別報果。
疏：四、復以第四及第五對結諸根滿、缺。亦由滿業因緣有損他、益他之異，故成內六處滿、缺之果。又由內根有滿、缺，故於分別位了境不同，並皆無性，各不相知。既不相知，誰令種種？
鈔：疏四、復以第四及第五對結諸根滿、缺者，此上總明。從亦由滿業下，別說其相。滿業即第四對因不知緣，緣不知因。緣即是業，唯取滿業。由損他眼、耳，成盲、聾等；由益他六根等，成六處滿足。次云又由內根有滿、缺，故於分別位了境不同者，即第五對智不知境，境不知智。謂智於境有信、進、念、定、慧之滿足，則受果中亦具五根，明利勝上。若智於境、信等隨闕，或非深厚，則得果時，五根隨缺，或成下品。
疏並皆無性下，上別釋中但出能對、所對二種法體，今則總明不相知義，在文易了。意云：並各相依，從緣無性，何有能、所熏等而能相知？既不相知，誰令種種？此但約第一直問意結。亦應帶疑云：為是種種？為是一性？結成難云：一性隨於種種，則失真諦；種種隨於一性，則失俗諦。一性即不相知，亦應結云：種種隨於不相知，則失俗諦；不相知隨於種種，則失真諦等。
時覺首菩薩以頌答曰：
疏：第二、時覺首下，答中二：初一偈讚問許說。上半讚問，謂自究深旨，一向為他，仁心弘益也；次句許說分齊，稱性說故；後句勸聽，言同意別，故令諦受。
疏：後十偈正答。答勢縱橫，具答三重問意，且分為二：前五答前釋成之中，以何因緣而不相知，用此釋成，答前難故，首而明之。後五正答前難。今初，分二：先一法說，後四喻況。今初意云：特由從緣種種，故不相知也。即此偈上半出因，下半結歸本宗。後四即為同喻。量云眼等是有法，定不相知，故是宗法；因云從緣無體、用故；同喻云：如河中水，河、水無體、用，河、水不相知；眼等無體、用，眼等不相知。若以緣起相由門釋者，初句因緣相假，互皆無力；次句果法含虛，故無體性。至下喻中，別當釋之。是故虛妄緣起略有三義：一、由互相依，各無體、用，故不相知；二、由依此無知、無性，方有緣起；三、由此妄法各無所有，故令無性真理恆常顯現。現文但有初、後二意。
言諸法者，非唯舉前十事五對，亦該一切有為法也。果從因生，果無體性；因由果立，因無體性。因無體性，何有感果之用？果無體性，豈有酬因之能？又互相待，故無力也；以他為自，故無體也。下半結中是故者，是前體、用俱無故，故彼一切法，各各不相知也。
鈔：第二、覺首答，疏今初意云：特由從緣種種，故不相知下，疏文有三：初、總顯偈意；二、即此偈上半下，別示義理；三、言諸法下，委釋經文。二中亦三：初、以因明立量示，二、以緣起相由示，三、結示緣起深旨。今初，懸指後四以為同喻，則此偈中但有宗因，可知。
疏若以緣起相由門釋者下，第二、緣起相由示。然緣起相由，具力、無力及有體、無體；今顯不相知理，但明無力、無體。又因中亦有無體義，今取義便因緣相假，但明無力。謂因假緣，故因無力；緣假因，故緣無力。果上亦有無力義，今取義顯，但明無體。謂全攬因成，緣成無性，故云含虛無體。下四喻中皆有無體、用義，故指下明。
疏是故虛妄緣起下，第三、結示緣起深旨。然此正結緣起相由門，兼結上因明立量。以立量中亦說不相知為宗故，即三義中初義。言現文但有初、後二意者，全取一偈，即是初意；唯取不相知言，即是後意。其第二意至後五偈答本難中，方用斯義。
疏言諸法者下，第三、委釋經文。言果從因生等者，上取義便，但因無力說果無體；今欲盡理，故具舉之，則上句諸法通於因、果。於中先以因緣門明因、果俱無體。從因無體性，故何有感果之用下，以上無體釋成因、果無用。體尚不立，用安得存？從又互相待下，以相待門明無體、用：先明因、果無用，故云無力；後以他為自下，明因、果無體，既全攬他，故無自體。
疏：第二、喻況，略有二意：一、以此四喻通釋諸法不相知言；二、別對前文諸不相知，兼通前設難。今初，以四大為喻。然各上三句喻況，下句法合。然此四喻各顯一義：一、依水有流注，二、依火燄起滅，三、依風有動作，四、依地有任持。法中四者，一、依真、妄相續，二、依真、妄起滅，三、妄用依真起，四、妄為真所持。然此法、喻，一一各有三義：一、唯就能依，二、依所依，三、唯所依。
今初、喻中唯就能依者，流也。然此流注有十義不相知，而成流注：一、前流不自流，由後流排故流，則前流無自性，故不知後；二、後流雖排前，而不到於前流，故亦不相知；三、後流不自流，由前流引故流，則後流無自性，故不能知前；四、前流雖引後，而不至後，故亦不相知；五、能排與所引無二，故不相知；六、能引與所排無二，故不相知；七、能排與所排亦無二，故不相知；八、能引與所引亦無二，故不相知；九、能排與能引不得俱，故不相知；十、所排與所引亦不得俱，故不相知。是則前、後互不相至，各無自性。只由如此無知無性，方有流注，則不流而流也。肇公云：江河競注而不流，即其義也。然上云前、後者，通於二義：一、生滅前、後，謂前滅後生，互相引排；二、此彼前、後，即前波、後波。小乘亦說當處生滅，無容從此轉至餘方，而不知無性緣起之義耳。
二、依所依者，謂前流、後流，各皆依水，悉無自體，不能相知。然不壞流相，故說水流。
三、唯所依者，流既總無，但唯是水。前水、後水無二性，故無可相知。是則本無有流，而說流也。
鈔：疏今初、喻中下，疏文有四：一、釋喻，二、釋法，三、對問會通，四、傍顯水義。初中三重即為三別。初、唯流中，文有六段：一、標章，二、別示不相知相，三、結示正理，四、引他證成，五、別釋前、後二字，六、揀定不相知理。今初，可知。然此偈文，晉經云：譬如駛水流水流無絕已二俱不相知諸法亦如是。今文小異，義旨無違。
疏然此流注下，第二、別示不相知相。謂欲顯不相知理，故寄前、後流異，成其十門。若不說前、後之流，將何不相知耶？一河之水不出前、後，則千里九曲皆悉無性，不相知矣。然雖十義，本唯二流，成兩重能、所：前流望引為能，望排為所；後流望排為能，望引為所。以斯四義相參成十。初及第三以為所故，無性無知。二、四兩門約不相到。五、六二門約無二體，以後流是能排，即所引故；前流是所排，即能引故。七、八約緣成，故無二，謂七中能排是後，所排是前。言亦無二者，要有所排，方有能排，此二相成，故亦無二。八約能引亦然。九、十約不俱，故無知者，然其能排是後，能引是前；而言不得俱者，後為能排，前須為所排，不得即此名為能引；義門別故，名為不俱。第十句例此，前流為所排時，後流須為能排，不得為所引，故云不俱。
疏是則前、後下，第三、結示正理。
疏肇公下，第四、引他證成，即物不遷論。然其相連，總有四句。論云：既無往返之微朕，有何物而可動乎？然則旋嵐偃岳而常靜，江河競注而不流，野馬飄鼓而不動，日月歷天而不周，復何怪哉！今四喻中，但用水、風，彼無火、地。
疏然上云前、後下，第五、別釋前、後二字。一、生滅前、後者，此即豎說，如壯與老。謂此流水剎那生滅，前剎那滅，後剎那生。二、此彼前、後者，猶如二人同行狹徑，後人排前，前人引後，此即橫說。分分之水，皆有前、後，乃至毫滴亦有前毫、後毫，故聚眾多，皆成流注，則無性矣。
疏小乘亦說下，第六、揀定不相知理，文中二：先舉小乘，後而不知下，舉大異小。小乘即俱舍論。業品中釋：身表許別形非行動為體以諸有為法有剎那盡故。論文初句，論主標有宗義；下三句破正量部，以正量部謂以動身為身表體，故論破之。然正量部心、心所法，則有剎那；此之動色，無有剎那。今論主明諸有為法，皆有剎那。何以知有？後有盡故。既後有盡，知前有滅。故論云：若此處生，即此處滅，無容從此轉至餘方。釋曰：此生此滅，不至餘方，同不遷義，而有法體是生是滅，故非大乘。大乘之法緣生無性，生即不生，滅即不滅，故遷即不遷，則其理懸隔。然肇公論則含二意。顯文所明，多同前義。故云：傷夫人情之惑久矣！目對真而莫覺。既知往物而不來，而謂今物而可往；往物既不來，今物何所往？何則？求向物於向，於向未嘗無；責向物於今，於今未嘗有。於今未嘗有，以明物不來；於向未嘗無，故知物不去。覆而求今，今亦不往，是謂昔物自在昔，不從今以至昔；今物自在今，不從昔以至今。故仲尼曰：回也見新，交臂非故。如此，則物不相往來明矣。既無往返之微朕，有何物而可動乎？即云然則旋嵐等。下文又云：若古不至今，今亦不至古，事各性住於一世，有何物而可去來？釋曰：觀肇公意，既以物各性住，而為不遷，則濫小乘無容從此轉至餘方。下論云：故談真有不遷之稱，導物有流動之說。此則以真諦為不遷，而不顯真諦之相。若但用於物各性住為真諦相，寧非性空無可遷也？不真空義，方顯性空，義約俗諦為不遷耳。
疏：二、法中三義者，一、流喻能依妄法，二、妄依真立，三、妄盡唯真。初中妄緣起法，似互相藉，各不能相到，悉無自性，故無相知，是則有而非有也。二、依所依者，謂此妄法，各各自虛，含真方立，何有體、用能相知相成？即由此無知、無成含真，故有，是則非有而為有也。三、唯所依者，謂能依妄法，迴無體、用，唯有真心，挺然顯現。既無彼此，何有相知？正由此義，妄法有即非有，以非有為有；復說真性隱即非隱，以非隱為隱。
鈔：疏二、法中下，第二、釋法，文中三：初總；次初中下，別；後正由此義下，結。妄法有即非有，是初義；隱即非隱，是第二義，以正為事隱之時，而有所依故；以非隱為隱，即第三義，理常現故。
疏：此上三意，即三種答，答上三種問。思之。
鈔：疏此上三意下，第三、對問會通。言思之者，以易見故。若具說者，第一、妄法有而非有，答前直問。既有種種，何緣不相知？謂種種是妄有，體即非有，故不相知。二、答懷疑。為是種種為不相知？故今答云：能依妄法，依所依真；妄常種種，真常無知故。三、答結成難者，即妄即真，故種種不乖不相知也。
疏：何故以水喻真心者，以水有十義，同真性故：一、水體澄清，喻自性清淨心；二、得泥成濁，喻淨心不染而染；三、雖濁，不失淨性，喻淨心染而不染；四、若澄泥淨現，喻真心惑盡性現；五、遇冷成冰，而有硬用，喻如來藏與無明合，成本識用；六、雖成硬用，而不失軟性，喻即事恆真；七、煖融成軟，喻本識還淨；八、隨風波動，不改靜性，喻如來藏隨無明風，波浪起滅，而不變自不生滅性；九、隨地高下，排引流注，而不動自性，喻真心隨緣流注，而性常湛然；十、隨器方、圓，而不失自性，喻真如性普徧諸有為法，而不失自性。略辨十義，少分似真，故多以水為喻。此義見文，雖似不具，而大通眾經。
鈔：疏何故以水喻真心下，第四、傍顯水義，可知。
疏：第二、依火燄起滅喻中，三義同前。初、唯燄者，謂燄起滅有其二義：一、前燄謝滅，引起後燄；後燄無體，而不能知前燄；前燄已滅，復無所知。是故各各皆不相知。二、前燄若未滅，亦依前引無體，故無能知；後燄未生，故無所知。是故彼亦各不相知。妄法亦爾，剎那生滅，不能自立。謂已滅未生，無物可知；生已，則滅，無體可知。是故皆無所有也。斯則流金爍石而不熱也。二、依所依者，謂彼火燄即由於此無體、無用，不相知故，而有起滅虛妄之相。是則攬非有而為有也。妄法亦爾，依此無所依之真理，方是妄法，是亦非有為有也。三、唯所依者，推起滅之燄，體、用俱無；無燄之理，挺然顯現。
鈔：疏第二、依火中者，下之三喻，文勢稍略，隨其三義，便以法合。今初、唯燄喻中二義：一、明後不知前，二、明前不知後。二、妄法亦爾下，法合。於中，先總；後謂已滅下，別。然法、喻俱用生滅門釋，而有小異。喻中用前念滅後念生釋，今法合中亦用前滅後生，正合前燄、後燄，兼三時門。今初已滅者，前念也；未生者，後念也。故此二念，一向無物。生已，則滅者，前、後二念，皆即生即滅，並皆緣生，故言無體，體無實故。言兼三時門者，謂一念之上即有三時：已滅為已生，未生為未生，生已即滅，是生時。故淨名云：若過去生，過去生已滅；若未來生，未來生未至；若現在生，現在生無住。經云：比丘！汝今即時亦生，亦老，亦滅。故三時無體，無可相知也。
疏斯則流金爍石而不熱者，即莊子中意，說：於至人，大水稽天而不溺，大旱金石流火山燋而不熱。然其本意，非是水不能溺，火不能燒。意云：乘時處順，不以水、火而為患也，亦不橫為其所燒、溺也。正同今意：燒而不燒。但彼約順時，此約無性，理懸隔矣。
疏二、依所依者，亦先喻，後合。然與水喻，釋有影略。水喻以水為所依，今以燄無體、用，而為所依。若例前流依於水者，應以火為所依。火是熱性，身所觸故；燄是色動，有形顯故。若依此釋，應云：前燄、後燄，皆依於火，以無自性，故無相知。是則依水、依火明二空所顯不空真理，以為所依。若無體、用為所依者，則顯依他無性，即是圓成；二空真理以為所依，顯義無方，故有影略。下唯所依，亦準斯釋。又若例後風喻，風依物動，則火依薪有。薪為可燃，火是能燃，故以燃因可燃，則燃無體；可燃因燃，則可燃無體，則以無性可燃，而為所依。
疏：是則無妄法之有，有妄法之無，湛然顯現。遂令緣起之相，相無不盡；無性之理，理無不現。
鈔：疏是則無妄法之有下，二、結上三義也。然有、無有二：一、定性有、無，二、真空妙有。今無妄法之有，則無定性之有，則非斷無矣。有妄法之無，是真空之無，便為妙有。是故若舉妄取真，則妄有真空，如三論說；若真妄對辨，則妄空真有，如涅槃明。遂令緣起之相下，覆成上義。上句成無妄法之有，下句成有妄法之無。相無不盡是初門，理無不現是第三門，合上二句為第二門。
疏：上三義中，亦如次喻答前三問也。下二喻準知。
鈔：疏上三義中下，第三、對問會通。唯燄無性，故不相知，答直問也。能依種種，所依無二，答懷疑也。即事同真，故不相違，答設難也。在義易了，故云準知。若賢首意，問者據其初義，答者用其後二，亦是一理。是則初義，兩家共用。下當重明。
疏：第三、依風有動作，喻妄用依真起。三義同前。一、唯動者，離所動之物，風之動相了不可得，無可相知。妄法亦爾，離所依真，體不可得，故無相知。斯則旋嵐偃岳而常靜也。二、依所依者，謂風不能自動，要依物現動，動無自體可以知物；物不自動，隨風無體，不能知風。法中能依妄法，要依真立，無體知真，真隨妄隱，無相知妄。三、唯所依者，謂風鼓於物，動唯物動，風相皆盡，無可相知。妄法作用，自本性空，唯所依真，挺然顯現。是故妄法全盡，而不滅；真性全隱，而恆露。能、所熏等法本自爾。思之，可見。
鈔：疏第三、依風有動作，喻，有標、釋、結，而無對問。即以水、樹等，而為所依，餘大同前。但云斯則旋嵐偃岳而常靜者，即肇公言。亦云隨嵐，皆梵音輕重，即興雲之風，北方風也，亦是壞劫時風。是故妄法下，結。文有兩對，具上三門。妄法全盡，而不滅者，單取妄法全盡，是初門；將上而不滅對下真性全隱，為第二門以不滅為能依，全隱為所依故；下句中而恆露現，即第三門。
疏：第四、依地有任持者，喻妄為真所持。三義同前。初、地界因依有二種義：一、約自類，二、約異類。前中從金剛際上至地面，皆上依下，下持上，展轉因依，而得安住。然上能依，皆離所無體而能知下；然下能持，皆亦離所無體可令知上。又上上能依，徹至於下，無下可相知；下下能持，徹至於上，無上可相知。是故若依若持，相無不盡。所現妄法，當知亦爾，必粗依細，謂苦報依於業，業依無明造，無明依所造，展轉無體，無物可相知，斯則厚載萬物而不仁也。肇公亦曰：乾坤倒覆，無謂不靜也。二、約異類者，如下文：地輪依水輪，水輪依風輪，風輪依虛空，虛空無所依。準此，妄境依妄心，妄心依本識，本識依如來藏，如來藏無所依。是故若離如來藏，餘諸妄法各互相依，無體能相知。是則妄法無不皆盡。二、依所依者，地界正由各無自性而得存立。向若有體，則不相依；不相依故，不得有法。是故攬此無性以成彼法。法合，可知。三、唯所依者，謂攬無性成彼法者，是則彼法無不皆盡，而未曾不滅，唯無性理而獨現前。餘義同前。上通答釋成前難竟。
鈔：疏第四、依地有任持者，有標、釋、結。二中三義：初義立名，與前小異。前云一、唯流、唯燄、唯動，今初云地界因依，即喻勢小異。言一、約自類者，猶如累墼。餘並可知。言斯則厚載萬物而不仁者，不恃仁德也。老子云：天地不仁，以萬物為芻狗。經云：譬如大地荷四重任，而無疲厭也。次肇公下，亦不遷論末，總結云：然則乾坤倒覆，無謂不靜；洪流滔天，無謂其動。苟能契神於即物，斯不遠而可知矣。坤即是地，故得引之。
疏二、約異類者，即出現品四輪相依喻。然其合文，與此不同。今但借其四輪用耳。
疏餘義同前者，第三、總結例也。然餘義有二：一者、結前三門，應云：一、妄無不盡是初門，理無不現是第三，合二為第二。二、三合在第三唯所依中故，故云餘義。二者、對上三問，以為餘義。
疏：第二、別對諸不相知及通前難者，初、水流轉，喻前二對不相知，答趣善、惡難，以善、惡趣流轉體故。二、大火，喻第二、三對不相知，答前諸根受生，如火依薪，有生、滅故。次以長風喻前因緣，答前好、醜，遇物鼓扇，現諸相故。次以地界亦喻因緣，答前苦、樂，展轉因依，以輕重故。又喻前境、智，答前諸根，隨種所生，根等異故。上來總、別，並答釋成中以何因緣各不相知竟。
鈔：疏第二、別對諸不相知等者，上之四喻通喻五對不相知義，今則別對。言及別通前難者，即往善趣等五對難也。
疏初、水流喻前二對者，即業不知心，心不知業；受不知報，報不知受。答趣善、惡者，上云心性是一，云何見往善趣、惡趣？答云：善趣、惡趣即是總報。由業熏心，受所受報，如水漂流。言流轉體者，體即賴耶。故唯識云：恆轉如瀑流。釋論云：如瀑流水，非斷非常，相續長時，有所漂溺。此識亦爾，從無始來，剎那剎那，果生因滅。果生，故非斷；因滅，故非常。漂溺有情，令不出離。亦如起信云如大海水，因風波動、楞伽云藏識海常住境界風所動等、二地經云一切眾生為大瀑水波浪所沒等，其文非一。
疏二、大火，喻第二、三對者，此亦鉤鎖。第二對，前已用竟，今復喻之。謂受不知報，報不知受及心不知受，受不知心。答前諸根受生者，答前二難。由前問云心性是一，何以見有諸根滿、缺及受生同、異，故今答云：諸根滿、缺，受生同、異，皆由識種；受所受報，亦依於心，如火依薪。
疏次以長風等者，唯喻一對，謂因不知緣，緣不知因。答前好、醜者，謂前問云：心性是一，云何見有端正、醜陋？故今答云：今所受報有妍、媸者，皆由業緣異，令報好、醜，如風東、西，令物偃、仰，相各不同。
疏答前苦、樂者，喻不相知，則同於風；答前苦、樂，則不同風。謂上問言：心性是一，云何見有受苦受樂？故今答云：善因樂果，惡業苦報；苦、樂多種，如地輕、重。言又喻前境、智者，前以風、地二喻同喻因緣一不相知，今一地喻喻二不相知。答前諸根者，以諸根有二義：一、約眼等諸根，則火喻以答；二、信等諸根，今地喻以答。地雖是一，隨種生芽；心性雖一，隨根成異故。故信、進等，各各不同。
疏：第二、五偈答前設難，文分為三：初三偈正答前難，次一偈釋成前義，第三一偈拂迹入玄。今初先明大意，次正釋文。今初前問有三重，今此三偈，一一具答上之三問。謂第一直爾問云：既有種種，何緣得不相知？前五偈答竟。既不相知，何緣種種？答有四因：一、妄分別故，二、諸識熏習故，三、由無性不相知故，四、真如隨緣故。初偈具二、三，餘二各一義。然此四因但是一致，謂由妄分別為緣，令真如不守自性，隨緣成有。諸識熏習，展轉無窮。若達妄源，成淨緣起。諸宗各取，並不離象。受一非餘，斯為偏見。上第二疑云：為是種種？為是一性？今答云：常種種，常一性。第三難云：一性隨於種種，則失真諦；種種隨於一性，則壞俗諦。今答云：此二互相成立，豈當相乖！性非事外，曾何乖乎種種！種種性空，曾何乖乎一性！由無方有，一性能成種種；緣生故空，種種能成一性。
鈔：第二、五偈答前設難，疏今初前問有三下，即先明大意。於中二：第一、總彰偈意，第二、通明緣起之義。
前中疏然此四因下，上別明；此下，融會。言諸宗者，上四因中，初一、通性、相二宗，二、即法相宗，三、即無相宗，四、即法性宗。據其實義，四因不闕，方成緣起甚深之趣。隨情執見，則乖聖旨，如盲摸象，不全見象，然不離象。盲不識乳，則一向奪之；今盲摸象，則是分奪。取其不離，並順聖教。此喻即涅槃第三十二、南經三十答師子吼：眾生若有佛性，不須修道，自得菩提。答意云：眾生有者，定當得故。後舉此喻云：善男子！譬如有王，告一大臣：汝牽一象以示眾盲。爾時大臣受王敕已，多集眾盲，以象示之。時彼眾盲，各以手觸。大臣即還，而白王言：臣已示竟。爾時大王即呼眾盲，各各問言：汝見象耶？眾盲各言：我已得見。王言：象為何類？其觸牙者即言：象形如蘆菔根。其觸耳者言：象如箕。其觸頭者言：象如石。其觸鼻者言：象如杵。其觸腳者言：象如木臼。其觸脊者言：象如牀。其觸腹者言：象如甕。其觸尾者言：象如蛇。善男子！彼眾盲不說象體，亦非不說。若是眾相，悉非象者，離是之外，更無有象。善男子！王喻如來。正徧知也，臣喻方等大涅槃經，象喻佛性，盲喻一切無明眾生。是諸眾生聞佛說已，或作是言：色是佛性等。釋曰：彼經喻意，明一切眾生雖有佛性，見不明了，互執不同，然非全離。所執之法，皆佛性故，而非全見。今借此喻以況。聖教深旨，總喻於象；諸宗異見，如盲所觸。並合聖理，故云不離；然非圓了，故云非是說象。故脇尊者云：依之修行，無不獲益。言受一非餘，斯為偏見者，言象如箕，不信如臼，斯為大迷；但信諸識，不信無性、真如隨緣，故為偏見。離世間品云：受一非餘，魔所攝持。
疏由無方有下，上辨不相乖，今明相成。然事、理相望，略有三義：一、相違義，二、不相礙義，三、相作義。今用後二。其第一義是問家所用。
疏：是以緣起之法總有四義：一、緣生故有，即妄心分別有及諸識熏習是也。二、緣生故空，即上云諸法無作用亦無有體性是故彼一切各各不相知是也。三、無性故有，論云：以有空義故一切法得成。經云：從無住本立一切法。即上隨緣是也。四、無性故空，即一切空無性是也。
鈔：疏是以緣起之法下，第二、通明緣起之義。於中四：一、總明，二、開義，三、融合，四、別釋性義。初中二：先立義配經；後是以無性、緣生故空下，會歸中道。
今初，就四義中，二義是空、有之義，謂緣生故有，是有義；無性故空，是空義。二義是空、有所以，謂無性故有，是有所以；緣生故空，是空所以。所以，即是因緣。謂何以無性得成空義？釋云：由從緣生，所以無性，是故緣生是無性，空之所以也。何以緣生得為有義？釋云：特由無定性故，方始從緣而成幻有，是故無性是有所以。故中論。四諦品云：若人不知空不知空因緣及不知空義是故自生惱如不善呪術不善捉毒蛇。若將四句總望空、有，則皆名所以。故云：緣生故名有，緣生故名空；無性故名有，無性故名空。
良以諸法起必從緣：從緣有故，必無自性；由無性故，所以從緣。緣有性無，更無二法。而約幻有，萬類差殊，故名俗諦；無性一味，故名真諦。又所以四句，唯第三句引證成者，無性故有，理難顯故。若具證者，一、緣生故有者，法華云但以因緣有，從顛倒生故說、淨名云以因緣故，諸法生、中論云未曾有一法不從因緣生等，皆因緣故有義也。二、緣生故空者，經云：因緣所生無有生。論云：若法從緣生是則無自性若無自性者云何有是法。三中言以有空義故一切法得成者，亦四諦品文。由前諸品以空遣有，小乘便為菩薩立過云：若一切法空無生無滅者如是則無有四聖諦之法。菩薩反答云：若一切不空無生無滅者如是則無有四聖諦之法。謂小乘以空故，無四諦；菩薩以不空故，則無四諦。若有空義，四諦方成。故有偈云：以有空義故一切法得成若無空義者一切則不成，即無性故有也。
疏經云：從無住本立一切法者，前已引竟，今當重引，即淨名第二推善、不善之本。故經云：善、不善孰為本？答曰：身為本。又問：身孰為本？答曰：欲貪為本。又問：欲貪孰為本？答曰：虛妄分別為本。又問：虛妄分別孰為本？答曰：顛倒想為本。又問：顛倒想孰為本？答曰：無住為本。又問：無住孰為本？答曰：無住，則無本。文殊師利！從無住本立一切法。叡公釋云：無住，則實相異名；實相，即是性空異名。故從無性有一切法。餘如別說。四中應引淨名，云：以何為空？但以名字故空。如是二法無決定性。經云：法性本空寂無取亦無見。又云：一切法無性是則佛真體。八地云：無性為性。中論始末皆明無性以顯真空。
疏：是以無性緣生，故空，則非無見、斷見之空，為真空也；無性緣生，故有，則非常見、有見之有，是幻有也。幻有即是不有有，真空即是不空空。不空空故，名不真空；不有有故，名非實有。非空非有，是中道義。
鈔：疏是以無性緣生，故空下，第二、會中道意。明此中空、有，皆是中道，文中三：初、揀非顯是，二、立中道義，三、結成中道。初中無性緣生，故空者，雙牒前四句中兩種空也。此二種空，並離斷見之無。斷見之無定無；定無，則著斷。今緣生故空，非是定無；無性故空，亦非定無。定無者，一向無物，如龜毛、兔角。今但從緣無性，故非定無。此上揀非。為真空也，二顯是。
言無性緣生，故有者，亦雙牒前之二有，並非常見之有。常見之有是定性有。今從緣有非定性有，況由無性有豈定有耶？亦是上揀非。是幻有也，顯是。幻有者，從緣無性，如幻化人，非無幻化人，幻化人非真，故云幻有，亦名妙有。以非有為有，故名妙有。然斷、常見既由有、無，則有、無見即斷、常見。
疏何重牒？此有深意。斷、常二見，多是邪宗，即五利使邊見所攝。其有、無見通涉正法，取空、有相，未能契理，為有、無見。此有、無見究竟遠離，唯大菩薩。故淨名云：說法不有亦不無以因緣故諸法生。有、無二邊，無復餘習。下經善友歷事諸佛，已證法門，尚云猶於諸法中無而計為有等。
疏幻有即是不有有下，第二、立中道義。此中有三中道：一、幻有上自為中道，謂有與不有，此二無礙，故為中道，故云有是不有有。言不有者，舉體全空，無所有故。重言有者，亦名非不有，謂不待破差別相故。故大品云：諸法無所有，如是有故。非有、非不有名為中道，是幻有義。二、言真空是不空空者，即真空上以明中道，謂不空與空無障礙故。言不空者，以空無空相故。重言空者，亦名非不空，謂餘一切相無不盡故。是故非空、非不空名為中道，是真空義。經云：空、不空不可說，名為真空。中論云：無性法亦無一切法空故。重言不空空故，名不真空；不有有故，名非實有者，旁會異義，意不殊前，即通會肇公不真空論。康公云：萬法不真，故空。不得肇意。達公云：不遷當俗，俗則不生；不真為真，真但名說。卻得肇意。此中真空非是前文對妙有之真空，此中真空是所破病。人謂真諦一向無物為真空義，是故肇公以不不之，云不一向是無物，故云不真空。謂即萬有之無性名為真諦，何曾一向是空？故云不真空也。此不真空即前真空。不有有故，名非實有者，對上不真空，故為此揀。真空、實有，並是二邊；不真、非實，即為正理。
疏非空非有，是中道義者，即第三、結成中道。然其正意，合前真空二義，總名非空；合前幻有二義，皆名非有。空、有不二，故為中道。又以幻有為非空，以真空為非有，皆中道義。實則上空、有之上有二中道，兼此為三。下融會中，更當廣說。上來即第一門總明竟。
疏：又開此空、有，各有二義：一、真空必盡幻有，以若不盡幻有，非真空故；二、真空必成幻有，以若礙幻有，非真空故。二、幻有二義者，一、幻有必覆真空，以空隱有現故；二、幻有必不礙真空，以幻有必自盡，令真空徹現故。文殊各以初義致難，覺首各以後義而答，以初二義空、有異故，以後二義空、有相成故。
鈔：疏又開此空、有下，第二、開義別釋。於中有二：先正開；二文殊各以下，結示問答。
今初一、真空必盡幻有，是相害義，亦法界觀中真理奪事門。以事攬理成，遂令事相無不皆盡，唯一真理平等顯現，以離真理外無片事可得故。如水奪波，波無不盡。般若中云：是故空中無色，無受、想、行、識等。二、真空必成幻有者，是相作義及無礙義，亦法界觀中依理成事門。謂事無別體，要因真理而得成立，以諸緣起，皆無自性故；由無性理事方成故；如波攬水，而成立故；亦是依如來藏，得有諸法故。大品云：若諸法不空，則無道、無果。中論云：以有空義故一切法得成。
疏一、幻有必覆真空者，即相違義，亦法界觀中事能隱理門。謂真理隨緣成諸事法，然此事法既違於理，遂令事顯理不現也，以離事外無有理故。如波奪水，水無不隱。是則色中無空相也。二、幻有必不礙真空，是不相礙義，亦相作義，亦法界觀中事能顯理門。謂由事攬理故，則事虛而理實；以事虛故，全事中之理挺然露現。如由波相虛，令水體露現。故論云：若法從緣生是則無自性。然上真空二義，第二義中以相作攝無礙義。今幻有第二義中，乃以不相礙攝相作。其故何耶？理實空、有第二義中，皆含相作及無礙義。而影略者，事依理成，故前有相作；理非事造，故今無相作。而上三義中言空、有相作者，但約事法能顯理，故名作理耳。然此四義，亦即是前緣生故空等四義也。一、真空必盡幻有，是無性故空義；二、必成幻有，是無性故有義；三、幻有必覆真空，是緣生故有義；四、必不礙真空，是緣生故空義。前四總明空、有所以，今四正說空、有之相。
疏：然此二不二，謂有、非有無二，為一幻有；空、非空無二，為一真空。又非空與有無二，為一幻有；空與非有無二，為一真空。又幻有與真空無二，為一味法界，即中道義。離相離性，無障無礙，無分別法門。思以準之。
鈔：疏然此二不二下，第三、融合。於中二：先正明，後結歎。前中即合前四義。須知四義兩處名異：上真空必盡幻有，是真空上空義；二、必成幻有，是真空上不空義；三、幻有必覆真空，是幻有上有義；四、必不礙真空，是幻有上非有義。又須知有、非有、空、非空，各有二義：一、有上二義者，一、是不壞有相義，二、是遮斷滅義。則名有為非不有。二、非有上二義者，一、離有相義，二、即是空義。三、空上二義者，一、不壞性義，二、遮定有義。故名空為非不空。四、非空上二義者，一、離空相義，二、即是有義。已知名義。今疏融合，乃有五重，為五種中道：一云謂有、非有無二，為一幻有者，此是有上二義自合，然取有上不壞相義、非有上離有相義，故合為一幻有，是俗諦中道。
疏空、非空無二，為一真空者，即空上二義自合，然取空上不壞性義、非空上離空相義，故合為一真空，為真諦中道。前一為即相無相之中道，此一為即性無性之中道。亦存、泯無二義。
疏又非空與有無二，為一幻有者，上一對空、有自合，此下一對空、有四義交絡而合。今此第三即取真空上非空義及幻有上有義，二義相順，明其不二。然是非空上取即是有義，有上取遮斷滅義，故得共成幻有，為非空、非不有存、泯無礙之中道。
疏空與非有無二，為一真空者，即第四取真空上空義、幻有上非有義，二義相順，明其不二。然是空上遮定有義，非有上即是空義，故二相順，得成真空，為非有、非不空存、泯無礙之中道。三是存俗泯真，此是存真泯俗；又三是空徹於有，今是有徹於空。皆二諦交徹。
疏又幻有與真空無二，為一味法界者，即第五總合前四，令其不二。然上各合交徹，並不出於真空、幻有，故今合之為一味法界，為二諦俱融之中道。然三、四雖融二諦，而空、有別融。今此即空、有無礙，即是非空、非有無礙，舉一全收。若以真同俗，唯一幻有；融俗同真，唯一真空。空、有無二，為雙照之中道；非空、非有無二，為雙遮之中道。遮、照一時，存、泯無礙故。
疏第二、結歎。云離相離性，無障無礙，無分別法門者，以幻有為相，真空為性；又空、有皆相，非空、非有為性；又別顯為相，總融為性。今互奪雙融，並皆離也。無分別法，但約智說。唯無分別智，方究其源矣。其無障無礙通於境、智，謂上之五重多約境說，心、智契合，即為五觀。五境既融，五觀亦融。以俱融之智契無礙之境，則心、境無礙。心中有無盡之境，境上有無礙之心，故要亡言，方合斯理。總為緣起甚深之相。餘義如玄中已明。
疏：復次性有二義：一者、有義，二者、空義。復有二義：一者、不變，二者、隨緣。以有義故，說二空所顯，即法性本無生也；以空義故，說依他無性，即是圓成，即各不相知。以有義故，說於不變；以空義故，說於隨緣。此二不二，隨緣，即是不變；不變，故能隨緣。
鈔：疏復次性有二義下，第四、別釋性義。於中有四：一、順釋，二、反成，三、結歸中道，四、結勸修學。今初，文有四節：一、雙標二門；二、以有義故，說二空所顯下，釋空、有義；三、以有義故，說於不變下，即將初門釋變、不變；四、此二不二下，雙融不變、隨緣二門。就第三釋變、不變中，云何以有義說於不變？既以二空所顯真如，則湛然常存，體無變易。云何以空義故，說於隨緣？由依他無性，即是空義，要在緣中，方顯空理，故知隨緣。四中，上來且隨一義，以收二宗。以法相宗唯不變故，無相宗中唯性空故，故須第四雙融二門，具足無礙，方順圓融法性宗意。二義既即，空、有亦即。隨緣，即是不變，故空性即有性；不變，故能隨緣，則有性即是空性。若非實有，將何隨緣而成諸法？如本無水，將何隨風而成波浪？
疏：若唯不變，性何預於法？若但隨緣，豈稱真性？故隨其流處，有種種異；而其本味，停留雪山。又若性離於法，則成斷滅；法離於性，則本無今有。又法若即性，性常應常；性若即法，法滅應滅。
鈔：疏若唯不變下，第二、反成。若唯不變，性何預法者，即性如虛空，法如星象。虛空不為星象之性，真如何得為諸法之性？則性與法異，何相干耶？若但隨緣，豈稱真性者，緣有生、滅，則非真故。
疏隨其流處下，借涅槃經以成二義：隨流有異是隨緣義，本味停留是不變義，即第七經、南經第八如來性品答迦葉問，顯性是常。經云：復次善男子！譬如雪山有一味藥，名曰藥味。其味極甜。在深叢下，人無能見。有人聞香，即知其地當有是藥。過去世中有轉輪王於彼雪山，為此藥故，在在處處造作木筩，以接是藥。是藥熟時，從地流出，集木筩中。其味真正。王既沒已，其後是藥或酢，或鹹，或甜，或苦，或辛，或淡如是一味，隨其流處，有種種異。是藥真味停留在山猶如滿月，凡人薄福，雖以掘鑿，加功苦至，而不能得。復有聖王出現於世，以福因緣，即得是藥真正之味。善男子！如來祕藏，其味亦爾，為諸煩惱叢林所覆，無明眾生不能得見。一味藥者，譬如佛性，以煩惱故，出種種味，所謂：地獄、畜生、餓鬼、天、人男、女、非男、非女、剎利、婆羅門、毗舍、首陀。佛性雄猛，難可毀壞，是故無有能殺害者。若有殺者，則斷佛性。如是佛性，終不可斷；若可斷者，無有是處。如我性者，即是如來祕密之藏。如是祕藏，一切無能毀壞燒滅。雖不可壞，然不可見。若得成就阿耨多羅三藐三菩提，爾乃證知。以是因緣，無能殺者。釋曰：以法對喻，文亦易見。然彼如來祕藏、佛性以合一味，即是此中如來藏性，不變、隨緣，二義分明。但雪山喻經，其過去王喻過去佛。復有聖王即是合中若得菩提。餘並可知。
疏又若性離於法下，覆成上義。上云性何預法，即是離義。則成斷滅者，性離於法，非即法空，故性成斷。言法離於性，本無今有者，性出自古，此為本有；法既離性，故本無今有。本無今有，有何過耶？則虛空中本無眾生，常出眾生。若爾，法即於性應非本無今有。何以論云從無之有曰生，自有還無稱滅？釋曰：緣會事顯，則是本無今有。無始眾生不可得言本無今有，況涅槃云本有今無本無今有三世有法無有是處。上半約相，下半約性。既相與性不得相離，則本無之法非全本無，今有之法非全新有。是故下云三世有法無有是處。此偈廣義，已見初品。
疏又法若即性，性常應常者，然常、無常，非即非離。此以不即難其全即。性若即法，法滅應滅者，謂水若即波，波滅水滅。今但波滅而水不滅，則法若滅時，而性不滅。即非全即也。故大品中佛問須菩提：心若生時，為即性不？答言：即性。此心滅不？答云：生法必滅。佛言：真性滅不？答云：不滅。佛言：此處可思議不？答云：不可思議。即斯義矣。
疏：故二相成，非常非斷；此二相奪，故說非有非空，為中道義。
鈔：疏故二相成下，第三、結歸中道，略有三重。上非即非離為中道。由此，故成非斷，非常，非有，非無，亦應言非變，非不變也。
疏：苟得其會，不惑百家異說。願諸學者虛己求宗！
鈔：疏苟得其會下，第四、結勸修學，使無偏執。上已明大意。
疏：次正釋文，且第一偈答三問者，初答何因種種。此具二意：
鈔：次正釋文，疏初答何因種種，此有二意者，標也。謂此一偈具四因中，第二八識熏習，第三由無定性。
疏：一、以八識熏習而成故。初句五識。次句心是本識，集起義故；意通六、七。七謂審思量故；六謂意之識故，了別義故。偈文窄故，不立識言，亦諸情攝。此從別義。通則八識皆得心、意、識名。諸情根者，通於八種，類非一故。五依色根，六依第七，七、八互依。又第七識為染污根，第八又為諸識通依，云諸情根。言以此者，以上八識為能、所熏，展轉為因，而常流轉。無別我、人，故云無能轉者。又識外無法，亦為無者。
鈔：疏一、以八識下，別釋第二因。疏次句心是本識，集起義故等者，成唯識第五云：云何應知此第七、八識離眼等識，別有體耶？述曰：以小乘謂此但是第六入過去故，故為此問。論云：聖教正理為定量故，謂薄伽梵處處經中說心、意、識三種別義。集起名心，思量名意，了別名識，是三別義。述曰：此上總解。謂：小乘謂未來名心，過去名意，現在是識等種種分別，然無別體，今顯經證。論如是三義，雖通八識，而隨勝顯：第八名心，集諸法種，起諸法故；第七名意，緣藏識等，恆審思量為我等故；餘六名識，於六別境粗、動、間斷了別轉故。釋曰：謂為一切現行所熏，是集諸法種。現法為依，種子為因，能生一切法，故云起諸法。言緣藏識等者，因中有漏，唯緣我境；因中無漏，緣於第八及緣真如。果上許緣一切法，故論云等也。言粗、動等者，易了名粗，轉易名動，不續名間，各有所緣，故得別名。論：如入楞伽第九伽陀中說藏識說名心，思量性名意，能了諸境相，是說名為識。
疏此從別義下，顯通、別之義。瑜伽六十三亦但有別名，大同唯識。已下更無別釋。通則八識下，通出八識，皆得三名之相。說者應云：若以集起以解心，第八獨名心；若積集以解心，八識皆名心。若思量以解意，第七獨名意；若以等無間以解意，八識皆名意。若以了別別境以解識，前六獨名識，謂了差別六塵境故；若以了別以解識，八識皆名識，即別識之義，其義善成。唯識第一疏云：了別別境及粗顯境，唯前六故，對此六塵說六識故，即斯義也。通、別之名，居然易了。
疏諸情根者，通於八識，類非一故者，八識皆有根義，已成非一。況就八中復有二類。前五依色，後三依心，三依心中復有單、雙互依之異。若具說者，復有多少不同。故唯識第四云：諸心、心所，皆有三依：一、因緣依，謂自種子，諸有為法，皆託此依；離自因緣，必不生故。二、增上緣依，謂內六處，諸心、心所，皆託此依；離俱有根，必不轉故。三、等無間依，謂緣前滅意，諸心、心所，皆託此依；離開導根，必不起故。釋曰：根、識同時，名俱有也。前滅識等，猶能開避、導引後生，名開導也。然此三依言生、轉、起，別相云何？生，約依種辦體而生；轉，約隨順與力令轉；起，約由前開路令後得起。然其八識說俱有依，四師不同。今但用第四護法，護法廣破前義。故唯識結云：由此五識俱有所依，定有四種，謂：五色根、六、七、八識。隨闕一種，必不轉故。同境、分別、染淨、根本，所依別故。釋曰：同境即五色根，根、識共同緣一境故；分別是第六，分別差別故；染淨是第七，依此能起染淨識等故；根本是第八，若離第八，餘不立故。論曰：聖教唯說依五根者，以不共故。又必同境，近相順故。釋曰：此會違也。謂對法第一但言眼識依色根。會云：不共者，眼根但為眼識依，故非餘識依。餘四亦然。六、七、八識通餘識依。又必同境者，根必與識同緣境故。又近相順者，六、七等識即是遠故，是故五識定有四依。
論曰：第六意識俱有所依，唯有二種，謂七、八識。隨闕一種，必不轉故。雖五識俱，取境明了，而不定有，故非所依。聖教唯說依第七者，染淨依故，同轉識攝，近相順故。釋曰：論中有三：初正明。次雖五識下，通外問。謂有問云：意識得五，緣境明了，何不亦用五識為依？故答云：不定有故，意識不得五識之時，能獨緣故。後聖教唯說依第七下，會通餘教，亦是對法。通亦有三：初、明是彼染淨根故；二者、六、七同是轉識故；三、多引意識，起染污執，故名相順。
論：第七意識俱有所依，但有一種，謂第八識。藏識若無，定不轉故。如伽陀說：阿賴耶為依故有末那轉依止心及意餘轉識得生。阿賴耶識俱有所依，亦唯一種，謂第七識。彼識若無，定不轉故。論說藏識恆與末那俱時轉故。又說藏識恆依染污，此即末那。釋曰：上引伽陀，即楞伽經；上引論，即瑜伽論。然上所引唯識，說識差別不同。故今疏云種類非一。而順諸聖教，從多而說，故於五中取不共依，六取染污。故各舉其一。餘義含在類非一中，及次疏文重明七、八二識中攝。既七為染污根，即與前六為染淨依；八為通依，即與前七為根本依矣。言染污根者，第四論云：此意任運，恆緣藏識，與四根本煩惱相應。其四者何？謂：我癡、我見并我慢、我愛，是名四種。我癡者，謂即無明，愚於我相，迷無我理，故名我癡。我見者，謂我執，於非我法妄計為我，故名我見。我慢者，謂倨傲，恃所執我，令心高舉，故名我慢。我愛者，謂我貪，於所執我深生耽著，故名我愛。并表慢、愛、有見、慢俱，遮餘部師不相應義。彼疏釋云：餘部即薩婆多，見、愛、慢三不得俱起故。論云：此四常起，擾濁內心，令外轉識，恆成雜染。有情由此生死輪迴，不能出離，故名煩惱。釋曰：即由四惑常俱等，故名染污根。下論文中，往往皆名為染污意。
疏第八又為諸識通依者，即根本依也。言諸識者，不唯第七識，心所等法，皆依此故，直就第七名染污根。若為六依，則通染淨，故云為染淨依。
疏以上八識為能、所熏，展轉為因，常流轉等者，釋第三句也。前七為能熏，第八為所熏，故通云八識為能、所熏。七熏八種，七是八因；八含七種，八是七因。故云展轉。又依種起現，現復熏種，故展轉無窮。然此能熏、所熏通性、相宗。先依法相宗說，唯識第二廣顯其義。
論云：依何等義立熏習名？。所熏、能熏各有四義，令種生長，故名熏習。也。何等名為所熏四義？。一、堅住性，若法始終一類相續，能持習氣，乃是所熏。此遮轉識及風聲等，性不堅住，故非所熏。釋曰：轉識，謂七轉識，兼含心所。若許七識能持種者，初地已破四惑，應失一切有漏種子。已轉七識成平等性，猶有有漏種者，明是八識能持。言風聲等者，此揀根、塵，以間斷相顯，故偏語之。理實等字，等取根、塵及法處所攝色等，一切皆揀。至無色界，即無色故。入滅定等，心亦無故，名不堅住。論云：二、無記性，若法平等，無所違逆，能容習氣，乃是所熏。此遮善染，勢力強盛，無所容納，故非所熏。由此，如來第八淨識唯帶舊種，非新受熏。釋曰：善染如沈麝、韮、蒜等，故不受熏；無記如素帛，故能受熏。佛第八識以極善故，亦非所熏，唯於因中曾所熏故，帶彼舊種。論曰：三、可熏性，若法自在，性非堅密，能受習氣，乃是所熏。此遮心所及無為法，依他堅密，故非所熏。釋曰：第八心王得自在，故可是所熏；第八同時五種心所，體非自在，故非所熏。無為之法，體又堅密，如金、石等，故非所熏。論曰：四、與能熏共和合性，若與能熏同時、同處，不即不離，乃是所熏。此遮他身，剎那前後，無和合義，故非所熏。釋曰：他身，即上同處，無有以他身識為我所熏故。剎那前後，即上同時，揀於經部，前念之識熏後念故。論：唯異熟識具斯四義，可是所熏非心所等。釋曰：此總結也。非心所者，即第八同時心所。等取所餘，如上所揀。
論曰：何等名為能熏四義？釋曰：徵也。論曰：一、有生滅，若法非常，能有作用，生長習氣，乃是能熏。此遮無為，前後不變，無生長用，故非能熏。二、有勝用，若有生滅，勢力增盛，能引習氣，乃是能熏。此遮異熟心、心所等，勢力羸劣，故非能熏。釋曰：勝用有二：一、能緣勝用，即揀諸色為相分熏，非能緣熏；二、強盛勝用，謂不任運起，即揀別類異熟心等有緣慮用，無強盛用，為相分熏，非能緣熏。由斯色等有強盛用，無能緣用；異熟心等有能緣用，無強盛用；諸不相應法，二用俱無。皆非能熏。論曰：三、有增減，若有勝用，可增可減，攝植習氣，乃是能熏。此遮佛果，圓滿善法，無增無減，故非能熏。彼若能熏，便非圓滿，前、後佛果應有勝、劣。釋曰：有增減者，第七末那至無漏位，亦有增減，唯除佛果。言有勝、劣者，前佛應勝，以熏無漏種子多故。論曰：四、與所熏和合而轉。若與所熏同時、同處，不即不離，乃是能熏。此遮他身，剎那前後無和合義，故非能熏。釋曰：此第四義大同所熏。上二皆云共和合者，和合即是相應異名。論曰：唯七轉識及彼心所有勝勢用而有增、減者，具此四義，可是能熏。釋曰：上結能熏。論云：如是能熏與所熏識俱生、俱滅，熏習義成，令所熏中種子生長，如熏苣勝，容名熏習。上來皆是法相宗意。下經數數有熏習義，莫厭文繁。
第二法性宗者，上法相宗所熏第三、能熏第一，正揀真如受熏之義。今法性宗亦七識等而為能熏，八為所熏。其第八中以如來藏隨緣成立，含有生滅、不生滅義，故熏第八，即熏真如。故起信論云：復次有四種法熏習義故，染法、淨法起不斷絕。云何為四？一者、淨法，名為真如；二者、一切染因，名為無明；三者、妄心，名為業識；四者、妄境界，所謂六塵。熏習義者，如世間衣服實無於香，若人以香而熏習故，則有香氣。此亦如是，真如淨法，實無於染，但以無明而熏習故，則有染相；無明染法，實無淨業，但以真如而熏習故，則有淨用。云何熏習起染法不斷？所謂以依真如法，故有於無明；以有無明染法因，故即熏習真如。以熏習故，則有妄心；以有妄心故，則熏習無明。不了真如法，故不覺念起，現妄境界；以有妄境界染法緣，故即熏習妄心，令其念著，造種種業，受於一切身、心等苦。廣如彼論。是則真如亦為能熏，亦能受熏。故楞伽云：不思議熏、不思議變，是現識因。謂不可熏而熏，故名不思議熏；真如不變，而隨緣成立，名不思議變，亦即不染而染也。藏和尚云：妄心通業識及事識。今據其本，言業識耳。言熏習故有染相者，真如本無相，隨熏現相。又顯妄法無體，故但云相。此釋經中如來藏為惡習所熏等，上即生滅門中真如。言有淨用者，此是生滅門中本覺真如，故有熏義；真如門中，則無此義。由此本覺內熏不覺，令成厭求，反流順真，故云用也。此釋經中由如來藏故，能厭生死苦，樂求涅槃也。涅槃經云：闡提之人，佛性力故，還生善根。彼言佛性力者，即此本覺內熏之力耳。良以一識含此二義，更互相熏，徧生染、淨也。此中佛者是覺，性者是本，故名本覺。餘如彼說。
疏無別我、人下，釋第四句。然有二意：一、破我執者，即人也；二、又識外下，破於法執，即以此者言，通一切法。
疏：二、明由不相知，方成種種。上半出種種。以此者，以前不相知故，舉體性空，方成流轉。即此八識各無體性，故無實我、法而為其主。向若有性，不可熏變，安得流轉？
鈔：疏二、明由不相知，方成種種者，即第二段明前四因中第三因也。但由偈中以此二字取義不同，故一偈文通於二義，取文全別。前熏習義，則以此二字全指上半為流轉因；今顯無性，則上半偈為流轉果。故疏釋上半云出種種，則以此二字指前五偈法，喻所明不相知義為流轉因。
疏即此八識下，釋第四句。既所流無性，何有能轉者？即其主者，通於人、法。
疏向若有性下，上來順釋，此下反釋。猶如金、石，各有堅性，不可令易。今此無性猶如於水，遇冷成冰，逢火便煖。故中論云：集若有定性先來所不斷於今云何斷道若有定性先來所不修於今云何修等，故知若有定性，一切諸法，皆悉不成；若無定性，一切皆成。故中論云：以有空義故一切法得成若無空義者一切即不成。無性即空義也。
疏：次遣疑者，以虛妄中有二義故：一、虛轉，二、無轉。故常種種，常一性也。
鈔：疏次遣疑下，即釋第二番懷疑問也。由前問云為是一性，為是種種，故今答云：常一常多。一、虛轉者，無性，故有也；二、無轉者，無性，故空也。虛轉，故常種種；無轉，故常一性。勿滯二途也。
疏：次答難者，虛轉，故俗不異真，而俗相立；無轉，故真不異俗，而真體存。故互不相違也。
鈔：疏次答難下，即答第三番設難也。謂前難云：一性隨於種種，則失真諦；種種隨於一性，則失俗諦。故今意明不相違也。虛轉等者，轉，故是俗；虛，故不異真。既言虛轉，則俗相立也。
疏無轉等者，無轉即真也。以即轉言無，故不異俗；即轉是空，故真體存。俗法離真，而無別體，故云相立；真不可見，但云體存。上句俗不違真，下句真不違俗，故疏結云互不相違也。
疏：第二偈亦答三問：初明真如隨緣，故成種種者，答所以也。初句印上心性是一，是不變義。次句答上云何見有種種，是隨緣義。唯心變現，全攬真性，生非實生，故云示現。下二句印上業不知心等者，以是隨緣不失自性義故。是以諸趣種種，了不可得。生即無生。無能現者，性不動故；無所現者，妄法虛故。
鈔：疏唯心變現，全攬真性者，正釋真如隨緣之義。謂即依前諸識熏習之緣，所熏真如隨緣成法，故云全攬真成。以離如來藏無有實體為能、所熏，故云全攬真成。正揀法相真如之外有能、所熏。真性即如來藏性，如來藏性即生滅門中真如。生非實生，正釋示現字，亦仍上起。謂既攬真生，生相即虛，故云示現。
疏以是隨緣不失自性者，如水遇風緣，而成波浪，濕性不失。如來藏性雖成種種，而不失自清淨性。此中隨緣，即是前經見有種種。此中不失自性，即前業不知心等。對上問中，故云諸趣種種，了不可得。對今經文，故云生即無生，生即諸趣，無生即不相知。躡上示生之句，經云此中，即下八字是不失自性。
疏無能現者，性不動也。真如隨緣，成一切法，即能現也。不失自性，名性不動，何有能現？妄攬真成，故自虛無體。
疏：次遣疑者，常生，常無生。上半即無生之生，業果宛然。故勝鬘云：不染而染，難可了知。下半生即無生，真性湛然。故勝鬘云：染而不染，難可了知。又法性本無生，不空如來藏也；此中無能現，空如來藏也。
鈔：疏上半即無生之生者，由上疑云為是種種，為是一性，故今答云：無生之生，即常種種；生即無生，故云一性。本、末、染、淨，既相交徹，安可凡情而了知耶？
疏又法性本無生，不空如來藏等者，上約不變隨緣，今約二空。即以能隨緣者為不空藏，故有種種，即上半也。隨緣不失自性，名為空藏，以妄法不染故，即是下半。又約二藏體，即是一性；不礙隨緣，故有種種。不空即是一性，空藏即不相知。
疏：答第三難者，此中無能現，性非性也；亦無所現物，相非相也。又示現而有生，性不違相；亦無所現物，相不違性。無二為二，二即無二，無礙圓融，豈有乖耶？
鈔：疏答第三難者，謂上難云：一性隨於種種，則失真諦；種種隨於一性，則失俗諦。亦性、相相違。今答意明性、相無違。然疏有二意：一、明性、相雙絕，故無可相違，即下半意。疏又示現而有生下，第二、明性、相相成，故不相違，即是上半，即無生之性不違示生之相。言亦無所現物，相不違性者，雖牒第四句，連取第二句。正示現生，即無所現，故不違性。
疏無二為二者，結也。一體而分能現、所現，云無二而二；性、相無違，為二即無二。故云圓融。豈得種種乖於一心，心性乖於種種？
疏：言法性者，法謂差別依、正等法，性謂彼法所依體性。即法之性，故名為法性。又性以不變為義，即此可軌，亦名為法。此則性即法，故名為法性。此二義並約不變釋也。又即一切法，各無性，故名為法性，即隨緣之性，法即性也。本有二義：一、約不變，本謂源本，本來不生，隨緣故生。二、約隨緣，有此法來，本自不生，非待滅無，即示現生時，本不生故。故下云無能現也。
鈔：疏言法性者下，隨難別釋。先解法性，後解本字。今初有三：前之二義雖有依主、持業不同，然皆與法不得相即，以不變之性非妄法故。第三隨緣與法不離，不即不離，方為真性。
疏本有二義者，釋本無生。由於法性有其不變、隨緣義，故令本亦二。本即是性，末即是相。前不變本，與末不即；後隨緣本，與末不離。不即不離，融無障礙，為真本也。
疏：第三偈答三問者，初答所以者，上三句種種，即一心性，亦印前文殊不相知等；下句出因，由妄分別，故有種種，正答前問。此復二意：一、上二句依他起也，次句圓成實也，後句徧計性也。由徧計故，能起依他，依他無性，即圓成實。故唯識云：依他起自性分別緣所生圓成實於彼常遠離前性。故此與依他非異，非不異。二者、上二句因緣所生法也，次句我說即是空也，後句亦為是假名。此二不二，是中道義。
鈔：疏此復二意下，上來總明，此下別釋，會性、相宗。初三性釋，通於二宗。疏文有三：初、直屬經文，是法性意。依他無性，為圓成故。二、由徧計下，正釋偈意。由妄分別有上眼等。既從緣生，故體即空，空即圓成。三、故唯識下，引文證成。二宗三性已見玄文，今此略引依、圓二性。初之二句是依他性。故彼釋云：妄分別緣即是徧計。然妄分別是能徧計，眼等依他是所徧計。計為實故，成徧計性。由此能生染分依他，故此徧計能起依他，是彼依故。
疏圓成實於彼下，釋圓成性。一偈分二：上半正釋，下半明與依他起性非一、異義。彼論釋云：謂圓滿成就諸法實性，顯此常、徧，體非虛謬，揀自、共相、虛空、我等。此即於彼依他起上常遠離前徧計所執，二空所顯真如為性。說於彼言，顯圓成實，與依他起不即不離，常遠離言，顯妄所執，能、所取性，理恆非有。前言，為顯不空依他；性言，顯二空，非圓成實。真如離有、離無義故。釋曰：玄文已釋，但釋論意。分前、性字，二義不同。遠離前言，已空徧計，故是離有；而言性者，自屬真如，故能離無。是以結云真如離有、離無相故。若依此釋，即空無性，妄分別有，皆是徧計。前偈法性，方是圓成；今順法性，依他無性，即是圓成。故一偈中，三性具足。設順彼宗，離有離無，遠離前性，離徧計有。又次偈云：此諸法勝義亦即是真如常如其性故即唯識實性。此即離無，未失彼宗，何須傷巧離前性字？若會二宗，依他起上無徧計性，即是圓成。此無性理是真如故，已離有、無，故八地云：無性為性。
疏故此與依他非異，非不異者，釋非一、異。謂由圓成於依他起遠前性，故成非一、異，故云故此。彼論釋云：由前理故，此圓成實與彼依他非異、不異。異，應真如非彼所依；不異，此性應是無常。彼此俱應淨、非淨境，則本、後智用應無別。釋曰：圓成，唯淨智境；依他，通淨、非淨。豈得全同？
疏二者、上二句因緣所生法等者，即會法性宗中三觀義也。欲顯包含，取文小異耳。中論偈云：因緣所生法我說即是空亦為是假名亦是中道義。配經，可知。然中道言，經文所無，但含下半空、有為中。若取別顯，亦在前偈法性無生。即前偈中亦具三觀：初句中道，次句假名，下半即空。由前已配真如隨緣，故不顯耳。又真如隨緣亦不殊三觀，思之，可知。玄談抄中已廣三觀；賢首品等，疏文更釋。上別出二宗，取文小異；若以義會，二宗不違。因緣所生法，即總舉三性所依之法；我說即是空，徧計性也；亦為是假名，依他起也；亦是中道義，圓成實也。但三性迢然，即法相宗；今皆言即，是法性宗。但即、不即，小有不同，便成天隔。然法相宗亦非即、離，多成不即；法性宗中亦非即、離，多成非異。法相宗由不即宗，徧計是空，但是空無；法性宗則明由無徧計令依他空，便成天隔。後人隨計，二互相乖，虛己而求，大旨無別，顯經包攝，備舉二文。又經旨無差，二宗隨取耳。
疏：又妄心分別有者，情計謂有。然有即不有，故云一切空無性。常有常空，是即萬物之自虛。豈待宰割以求通哉！
鈔：疏又妄心分別有者，情計謂有下，第二、答懷疑問也。謂上問言：為是一性？為是種種？故今答云：常空，故常一性；常有，故常種種也。是即萬物之自虛下，肇公不真空論意也。意云：萬物自虛，則常一、常多矣。故彼論云：尋夫不有不無者，豈謂滌除萬物，杜塞視聽，寂寥虛豁，然後為真諦者乎？誠以即物順通，故物莫之逆；即偽即真，故性莫之易。性莫之易，故雖無而有；物莫之逆，故雖有而無。雖有而無，所謂非有；雖無而有，所謂非無。如此則非無物也，物非真物也。物非真物故，於何而可物？故經云：色性自空，非色敗空，以明夫聖人之於物也。即萬物之自虛，豈待宰割以求通哉！釋曰：此明體法即空，非析法明空也。
疏：又前偈從本起末，末不異本；此偈攝末歸本，本不礙末。豈相乖耶？
鈔：疏又前偈從本起末下，釋第三重結成難也。謂前偈法性為本，示生為末；此偈以空無性為本，眼等為末。攝末歸本，種種不乖一性。非本無末，一性豈乖種種？欲顯起末、攝末，逆、順具足，故引前偈，非獨此偈不能答難。若獨此偈答者，謂眼、耳等即無性，故種種不乖一性；無性要依眼等，故一性不乖種種。又從本起末，即不動真際，建立諸法；攝末歸本，即不壞假名，而說實相。義理無妨。
疏：第二、一偈釋成前義。然有二義：一者、云何得知無性？以法眼觀稱性非倒，成淨緣起。當知此理甚為決定。二者、前偈訶其見有種種，是妄分別，此不應依；此偈印其觀察無性，各不相知，斯為法眼，固應依止。即依智不依識也。
疏：第三、一偈拂迹入玄者，謂前法性無生，一切皆空，實也；示現有生，眼等差別，非實也。妄心分別有，妄也；如理觀察，非妄也。以妄為緣生，世間流轉；以如理觀，成出世間，非倒法眼。皆是名言，而無真實。何者？如言取故。又欲言其實，而復示生；欲言不實，體性即空。欲言是妄，妄不可得；欲言非妄，能令流轉；欲言世間，即涅槃相；欲言出世，無世可出。則染、淨兩亡。是以物不即名以就實，名不即物而履真。然則實理獨靜於言教之外，豈文言之能辯哉？故但假說。是以什公云：唯忘言者可與道合，虛懷者可與理通，冥心者可與真一，遺智者可與聖同耳。
鈔：疏第三、一偈拂迹入玄者，疏文有二：先正釋偈；後又後三偈下，襵疊收束，重釋諸偈。前中又二：一、順釋偈文，二、徵釋所以。今初。然實、不實，約事、理說，妄、非妄者，約情、智說。上即如如及相，下即妄想、正智，並屬於名，五法具矣。而其疏文雙牒前二偈文，細尋，可知。
疏何者？如言取故下，二、徵釋。釋中有三：初句略標，亦約智說。故曉公云：如言而取，所說皆非；得意而談，所說皆是。十地論云：如言取義，有五過失。若不取著實、非實等，並皆契理。故中論云：一切法真實一切法非實亦實亦非實非實非非實是名諸佛法，則真、妄等，一一例然，無非當也。
疏又欲言其實下，二、別釋，亦約理釋。以理圓言偏，言不及故。以實、非實等相即相奪，一一圓融，理致包含故。
疏是以物不即名下，第三、結成。於中又二：初正結，後引證。今初，此亦肇公不真空論意也。在文可知。然此言因破汰公本無論，後結成言也。彼論具云：本無者，情尚於無，多觸言而賓無，故非有，有即無也；非無，無即無也。尋夫立言之本旨，直以非有、非真有、非無、非真無。何必非有無此有，非無無彼無？此直好無之談，豈謂順通事實，即物之情哉！夫以物物於物，則所物而可物；以物物非物，故雖物而非物。是以物不即名，而就實；名不即物，而履真。然則真諦獨靜於名教之外，豈文言之能辯者哉！今但引其結文兩對耳。
言物不即名以就實者，物體虛無，無當名之實也；名不即物而履真者，名但假立，無得物之功也。若名即物，召火即應燒口；若物即名，見物即應知名。今不爾者，明俱非實，故不相得也。
疏是以什公下，第二、引證。即悟玄序。其前文云：夫玄道不可以設功得，聖智不可以有心知，真諦不可以存我會，至功不可以營事為。今疏即次下之言。此上二對，反顯難思。疏文所引，即順明難思。忘言者，捨筌蹄也。虛懷者，離取著也。冥心者，不己見也。遺智者，泯能證也。道、理、真、聖，大同小異。然上三即法，後一約人。道者虛通，即前玄道；理揀於事，即前至功所契；真揀於俗，即前真諦；聖揀於凡，即前聖智。故有心不契，遺智方知；若有契合，復應拂迹。故彼次云：雖云道合，無心於合，合者合焉。雖云聖同，不求於同，同者同焉。無心於合，則無合無散；不求於同，則無同無異。超非於百非之外，非所不能非焉；忘是於萬是之內，是所不能是焉。非所不能非，則無非矣；是所不能是，則無是矣。無異無同，故怨親無二；無是無非，則毀譽常一。夫然，則幾於道矣。今略引二對，足令得意。
疏：又後三偈亦如次明三無性觀。又此五偈合前四喻：初以流轉，合水漂流；次頌合火，火本無生，隨緣生故；次頌合風，風即空無，因見物動，妄謂有故；次頌合地，法眼見理，無分別故；後一總顯，令亡言故。又前五偈是印成答，次四出所以答，後一奪令亡言。文殊一問，以含多意，覺首縱答，體勢無方。逆、順研窮，以顯深致，幸諸學者不咎文繁。
鈔：疏又後三偈下，第二、襵疊重釋上之十偈，從後漸收。於中有二：先正收，後結歎。前中自有三重：第一、收後三偈為三無性觀者，唯識論云：即依此三性立彼三無性初則相無性次無自然性後由遠離前所執我法性。釋曰：謂依徧計所執性，說相無自性性；由彼體相畢竟非有，猶如空中華、繩上蛇故。故今偈云一切空無性妄心分別有。次依依他起性，立生無自性性。此如幻事託眾緣生，無始妄執自然性故。故今偈云如理而觀察一切皆無性。
後依圓成實性，立勝義無自性性，謂即勝義，由遠離前徧計所執我法性故。故今偈云若實非實，若妄非妄，皆是假說。實即圓成，非妄即契圓成之智；圓成之智成於出世，並是假名。實尚不存，何況非實！舉況總結，故云其非實。妄及世間，一時總遣。
疏又此五偈下，第二、合前四喻。由依此義，十偈正答。亦可分四：初、諸法無體性一偈法說宗因，次、四偈舉四同喻，三、有四偈別合前喻，四者、末後一偈結成前義。則五分具矣。
疏又前五偈下，第三重總結十偈，可知。
疏文殊一問下，第二、結歎。以緣起深理，幽玄該博，故問答包含。今釋竭愚，發揚玄旨，勿以經少，責疏文繁。
爾時文殊師利菩薩問財首菩薩言：佛子！一切眾生非眾生。云何如來隨其時，隨其命，隨其身，隨其行，隨其解，隨其言論，隨其心樂，隨其方便，隨其思惟，隨其觀察，於如是諸眾生中為現其身，教化調伏？
疏：第二、教化甚深。先問中二：初、標告。告財首者，彼得此法財益生門故。
二、正問中二：初、立宗。眾生即非眾生，彼此同許；亦可躡前覺首，八識皆空。
二、云何下，設難。謂眾生既空，佛云何化？若佛不見生空，則無大智，便成謗佛。若見空而化，豈不違空？空、有相違，進退何據？於中，先明十隨，辨所化差別；後明三輪，顯能化不同。
今初，一隨根生、熟時，如是時中堪如是化。又此句為總，謂隨何壽命時等；下九為別，各有二義。謂隨其壽命修短而化，又以無命者，法而教化之。身二義者，謂隨其所受何等類身而受化故，又宜以觀身空寂等而得度者，以彼化故。餘準此知。故下答中多說後意。行謂三業善、惡。解謂識解差別。言論者，國俗教誨。此六多約未發心前，後四多約發趣已去。心樂者，有所欣求。方便者，隨所進趣。思惟者，依法求義。觀察者，如說修學。二、於如是下，能化差別。先牒十隨，後現三業。教化調伏通於語、意。為以十隨化故，眾生非空耶！為以眾生空故，十隨虛設耶！
鈔：第二、財首菩薩，疏餘準此知者，上三各顯二義，下七不欲繁文，故令例知。若具說者，行二義者：一、隨修何行時，二、以何行化之。其能化行與所行行未必全同。如行施行時，或以施行化，或以禪、慧行化故。解二義者，一、隨有深淺之解，二、說諸佛、菩薩之解化故。言論二者，一、隨何國俗言說，二、宜用何等言辭化故。心樂二者，一、隨希求何法，二、稱根為說諸願樂故。方便二者，一、隨何進趣時，二、隨用何善巧等化故。思惟二者，一、隨思求何義，二、宜說云何思化故。觀察二者，一、如說修學時，二、稱宜為說觀察相故。
時財首菩薩以頌答曰：
疏：第二、財首答中，準諸深經及此偈文，略有四意：一、佛見眾生本來自空，非斷空故，不礙隨化。偈云諸法空無我眾報隨業生故。二、佛知眾生不能自知真空，故悲以隨化。偈云隨解取眾相顛倒不如實故。三、隨化即空，不異眾生空故，二不相乖。偈云此是樂寂滅多聞者境界故。四、融上諸義，良以攬空為眾生，生與非生唯一味故。不增不減經云：即此法身流轉五道，名曰眾生。法身即眾生，眾生即法身。法身、眾生，義一名異。以斯義故，佛見眾生舉體自盡，本是法身，不須更化。大智現前，見於法身隨緣即眾生，故大悲攝化。今以寂滅非無之眾生，恆不異真，而成立故，是不動真際，無化而化；以隨緣非有之法身，恆不異事，而顯現故，不壞假名，化即無化。所化既空、有不二，能化亦悲、智不殊。不礙有而觀空，方能入理；不動真而隨化，方能究竟化他。眾生不知此理，故流轉無窮。今令眾生悟如斯法，是則真實隨化。非直十隨不違空理，亦由此十，方契真空。故淨名云：當為眾生說如斯法，是即真實慈也。
鈔：疏準諸深經及此偈文，略有四意者，標也。下別釋四中：前三別明，後一總攝。就前三中：一、佛見下，初一空不礙化答；二、佛知下，智不礙悲答；三、隨化下，化不違空答。
疏四、融上諸義等者，即總攝上三，共為一致也。然前三中：初、後即性、相交徹，中一乃悲、智雙運。故今融成悲、智、性、相，皆無障礙。就文更三：初、明所化性、相無礙，即前第一意；二、從以斯義故下，躡前初意，以辨能化，即前第二意悲、智無礙；悲對前事，智對前理。三、今以寂滅非無下，更融前能、所，兼具前第三意，方成一味。於中二：先正明，後結釋。前中亦三：初、融所化性、相無礙，以成能化，無化而化，即前第一意；二、以隨緣非有下，即融其能化，以成前第三化不失空；三、所化既空、有無二下，對於所化，成前第二能化，悲、智無礙之義。
疏不礙有，而觀空下，第二、結釋。於中有五：一、既云不礙有而觀空，方能入理，結成問意，則前以空難隨化，非得意也。二、不動下，既云不動真而隨化，結成答意。三、從眾生不知此理下，結成化意。四、從非直下，正結無違，非但無違，兼能相成。五、故淨名下，引證。但證為眾生說如斯法，即觀眾生品維摩詰問文殊師利菩薩，云：云何觀於眾生？文殊師利答言：我觀眾生如第五大，如第六陰，如第七情，如第十三入等。意明畢竟空故。次淨名問云：若爾，云何行慈？答曰：當為眾生說如斯法，是即名為真實慈也。然上云寂滅非無之眾生者，體雖寂滅，不無眾生之相。由寂滅故，恆不異真；由非無故，而恆成立。是故不動真際等者，即智論意，謂：不動真際，而建立諸法；不壞假名，而說實相。細尋，可見。
疏：十頌分二：初一舉法勸聽。上半以人顯法，已含答意。上句體深，下句用廣。即聞之寂，則聞無所聞，故無眾生。大經亦云：若知如來常不說法，是名具足多聞。即寂多聞，則善解藥病，不礙隨化。下二句許說勸聽。
鈔：疏大經亦云：若知如來常不說法，即二十六經。教體中已辨。
疏：後九頌別答前問。文勢多含，略為二釋：一者、一一別答，謂：初、三答隨身，次、一隨命，三、一頌答隨觀察，四、一頌答隨行及方便，五、一頌答隨心樂及解，六、一頌答隨言論，七、一頌答隨思惟；時通此九。二、謂依前五隨，答後四隨，亦時通於九。今依此消文，文分為六：初、三頌教依隨何身時，隨其心樂，修其方便、思惟、觀察此四徧於五段二、有一頌依命時；三、二頌依行時；四、一頌依解時；五、一頌依言論時；六、一頌教離二取，通結上文。
今初，三頌。若著我時，作界分別觀，分別觀身，皆無我故。若愛染身時，作念處觀，觀於內身及心法故。總相而言，即二空觀。初一我空，次一法空，後一類通一切。
今初上半即尋思觀，觀於內身四大、五蘊若即若離，尋求主者不可得故；下半觀益，如實知於假我則有，計實我無。次偈觀身實相，法無我觀。上半諦了身空，謂攬緣假立，來無所從，故本無住處；緣盡謝滅，去無所至，無停積處，虛假似立，實無所住。下半觀益。後偈類通，以身觀身，既明見自身二我皆空，則知萬法皆是虛妄。此觀亦寂，故不起心。
鈔：疏今初，三頌。若著我下，疏文有二：先總標二觀；後總相而言下，釋經文。於中，先依二空觀釋，後依念處觀釋。今初即二空觀者，謂界分別及四念處，皆明二空故。故便以二空科判經文。
疏初一我空下，即界分別觀，謂十八界等中求我不得故。言上半尋思觀者，斯為方便，即顯下半是如實觀。
疏謂攬緣假立者，此釋初句；次來無所從下，釋次句；虛假似立下，雙結二句。
疏以身觀身者，即借老子之言。彼云：以身觀身，以家觀家，以國觀國，以天下觀天下。彼意令近取諸身，遠取諸物，如觀一葉落，知天下秋。雖不知空寂，例知同也。
疏此觀亦寂，故不起心者，此釋不起心分別。然此句有二意：一、既物、我皆虛，故不分別物、我之異。此意即淺，故略不出。今明知空之心即是此觀。二、我既寂，觀何由生；若觀不忘，非見空矣。則空病亦空，能、所雙寂矣。
疏：若作念處釋者，內身揀於外器及他身故。念處有二：一、通，二、別。通，則身等皆無我等；別，則觀法無我。今是通也。復有二種：一、小，二、大。此中是大，觀身性、相同虛空故，空無二我。誰是我言已兼二我。次偈觀受，不在內、外、中間，故無方所。後偈觀心及法，不得善法及不善法，故云知法虛妄。心如幻故，不起分別。又別，則身、受不同；通，則受等皆身。是故三偈皆致身言。
鈔：疏內身揀於外器及他身者，釋初偈內身二字以念處。然四地中有於三身，智論、瑜伽各有解釋。今即瑜伽意：一、以自身為內身，二、以器物瓶、衣、車乘等為外身，三、以外有情妻、子、男、女等為內外身故。今揀於後二。
疏念處有二下，釋第二此中誰是我句。謂有問言：準念處觀，觀身不淨，觀受是苦，觀心無常，觀法無我。今何觀身為無我耶？故今答云：有通有別。上以別難，今約通說。故於觀身得作無我及苦、無常、不淨之觀。今但舉無我耳。
疏復有二種：一、小，二、大下，通釋一偈，以為通妨。謂有問言：下既別觀受及心、法，法應無我，何無不淨、苦等觀耶？故今答云：約大乘說故。然大乘中具有二觀，謂約世諦，則觀身等為不淨等；約第一義，則觀身等同虛空等。今約大、小對辨，觀身不淨等，唯屬小乘；觀身性、相同虛空等，唯屬於大。
疏誰是我言已兼二我者，上約界分別觀釋誰是我，但遣人我，次第二偈方遣法我。今約大乘念處，故兼二我。謂於四大、五蘊求其主宰，了不可得。但蘊等合，即無人我；觀蘊等相，緣成故空，則無法我。
疏又別，則身、受不同等者，此亦通妨。謂有問言：大、小二觀，皆觀身、受、心、法，今何三偈皆有身言？故為此通，以身、受、心、法但合五蘊，五蘊皆身故。亦猶淨名。方便品云：是身如聚沫，不可撮摩；是身如泡，不得久立；是身如燄，從渴愛生；是身如芭蕉，中無有堅；是身如幻，從顛倒起。此則如次喻於五蘊，皆名是身。若別說者，應言是色如聚沫，受如水上泡，想如熱時燄，諸行如芭蕉，諸識猶如幻。今皆言身，明知四處皆得稱身。故云通，則受等皆身。
疏：前問意云：眾生既空，云何如來隨其身化？今釋意云：以彼不知身本空寂，教如是觀，故說如來隨眾生身，而教化也。下皆準之。
鈔：疏前問意下，結成前問。
疏：二、一頌令於壽命思惟、觀察。命謂命根，能令色、心連持，故名為命。壽謂壽限，即命根體。實謂由業種力引一期報，眾同分體，住時分限，假立壽命。從業緣起，起即無起；業盡便滅，滅無所滅。本無主者，況剎那生滅，實無自性！喻以火輪，謂：旋火速轉，不見始終，生滅遄流，寧知本際？又薪火不續，識鈍謂輪；命實遷流，妄謂相續。又輪資火有，命假心明，待他而成，固無自體。
鈔：疏命謂命根等者，疏文有二：先釋上半。於中又二：先釋壽命二字，後總釋兩句。今初，先依小乘，即俱舍。根品。偈云：命根體即壽能持暖及識。論引對法云：云何命根？謂三界壽。謂有別法能持暖、識，說名命根。此有三法。壽為能持，故名為體。疏云色、心，色即是暖，暖必依色故。
疏實謂由業種力下，約大乘釋，即唯識第一廣破小乘離色、心外別有命根竟，示正義云：然依親生此識種子，由業所引功能差別，住時決定，假立命根。而疏云引一期報，眾同分體者，通大、小乘。大乘是假，小乘是實。故俱舍云：依同分及命令心等相續。又云：同分有情等。同謂身形等同，互相似故。分者因義。謂由此分能令有情身形等同。言有情者，同分所依，揀非情也。等者，揀於不等，正顯能依同分義也。論云：別有實物，名為同分。彼言眾同分者，眾多同分故。廣如彼說。唯識廣破竟，示正義云：然依有情身、心相似，分位差別，假立同分，即大乘義。具如疏文。
疏從業緣起下，二、通顯上半。先以因緣門釋；後況剎那下，以生滅門釋。
疏喻以火輪下，釋偈下半，疏有三意：初二皆喻上生滅門，而初就所知，二就能知；第三意喻上因緣門。然上法說因、果對明，今合喻中能、所對說。命為能依，心為所依，依心假立，故是因緣。故生公云：如杖薪之火旋之成輪，輪必資火而成照。情亦如之，必資心而成用也。以彼情依於心，類此命依於心。
疏：三、二偈令依行時思惟、觀察成四種觀：一、無常觀，二、空觀，三、無我觀，四、無相觀。於中初偈略標其四。一切有者，三有也，亦一切有為。然無常等，經、論異說，今且依辨中邊論，以三性釋之。初無常三者，約徧計，名無性無常，以性常無故；約依他起，名生滅無常，有起盡故；約圓成實，名垢淨無常，位轉變故。空亦有三：一、無性空，性非有故；二、異性空，與妄所執自性異故；三、自性空，二空所顯為自性故。無我亦三：一、無相無我，我相無故；二、異相無我，與妄所執我相異故；三、自相無我，無我所顯為自相故。無相亦三：一、相都無故，二、相無實故，三、無妄相故。然皆融攝，則此宗意，而偈正意，多約前二性辨。
鈔：疏然無常等，經論異說者，淨名、涅槃諸經皆說。下第三住當廣示之。今依中邊，蓋是一義耳，即第二論。彼論具有無常、苦、空、無我。論云：無常三者，一、無性無常，謂徧計所執，此常無故；二、生滅無常，謂依他起，有起盡故；三、垢淨無常，謂圓成實，位轉變故。苦三種者，一、所取苦，謂徧計所執，是補特伽羅，我執所取故；二、事相苦，謂依他起，三苦相故；三、和合苦，謂圓成實，苦相合故。空有三者，一、無性空，謂徧計所執，此無理趣可說為有，由此非有說為空故；二、異性空，謂依他起，以妄所執，不如實有，非一切種性全無故；三、自性空，謂圓成實，二空所顯為自性故。無我三者，一、無相無我，謂徧計所執，此相本無，故名無相；即此無相，說為無我。二、異相無我，謂依他起，此相雖有，而不如彼徧計所執，故名異相；即此異相，說為無我。三、自相無我，謂圓成實，無我所顯，以為自相；即此自相說為無我。彼論結云：如是所說無常、苦、空、無我四種，如其次第，依根本真實，各分三種。釋曰：根本真實者，上論云：謂三自性。所以名真實者，偈云：許於三自性唯一常非有一有而非真一有無真實。釋曰：彼論具釋，如其次第。一常非有即是徧計，一有非真即是依他，一有無真實即是圓成。釋此句云：唯圓成實亦有非有。唯有非有於此性中許為真實。釋曰：論意云：具有具無，有此非有，故為真實。其無字屬上，非是無真實也。意明二性皆依於此真實上立。今經無苦，而有無相。故疏依三無我，開三無相，故彼論釋無我之中，皆有無相。又亦依此三種無相，對於三苦，以論對疏，廣略可知。
疏然皆融攝下，通妨，可知。
疏：後一偈略顯二觀：上半明空觀，報從業生，如夢從思起，不實故空；下半明無常觀，由上不實，故念念無常。前即過去，已滅事顯，例後現、未，當滅不殊。
疏：四、一偈依解令入唯識量觀。境即心變，故心為主。然此唯識略有二分：一、相，二、見。今隨其見分之解，取其相分之相。心外取故，為顛倒也。
鈔：疏然此唯識略有二分者，以唯識第二，四師不同：謂安慧唯立一自證分；二、難陀立二，謂相、見二分；三、陳那立三，加自證分；四、護法立四，於前三上加證自證分。依彼論宗，即以四分而為正義。故今疏云略有二分，以諸經論及彼論文多說二故，謂離二取相等故。而論文有三：初、明立二，二、明立三，三、明立四。而安慧一分，於二分中破之傍出。
初立二分，論云：然有漏識自體生時，皆似所緣、能緣相現。彼相應法應知亦爾，似所緣相，說名相分；似能緣相，說名見分。釋曰：謂依他二分似徧計所執二分。又以小乘相分名行相，能取所緣故；見分名事，是心、心所自體相故。今似其心外之境，名似所緣，是心外法，此中無故，所變相分為所緣耳。若明相分，未是顛倒；向心外取，方為倒耳。又言見者，是能緣境義，通心、心所，非推求義。推求義者，唯慧能故。次破安慧唯立自證分，論云：若心、心所無所緣相，應不能緣自所緣境。釋曰：謂緣色之心應不能緣色。論：或應一一能緣一切。釋曰：謂隨一識等，能緣一切境，以眼識無所緣，而能緣於色。餘識無色緣，亦應能緣色。既餘不能緣一切，明知無所緣者，是義不然。此中正義：緣自境時，心上必有帶境之相，如鏡面上似面相生。次破無能緣，論云：若心、心所無能緣相，應不能緣，如虛空等。釋曰：同於虛空不能緣故。論云：或虛空等，亦是能緣。釋曰：此反難也。謂心、心所法無能緣，而能緣所緣。此虛空等無能緣，亦應緣所緣。論云：故心、心所必有二相，如契經說：一切唯有覺所覺義皆無能覺所覺分各自然而轉。釋曰：此即厚嚴經。上半明無外境，下半明有見、相二分。各各自從因緣所生，名自然而轉。下結正義，論云：達無離識所緣境者，則所變相分是所緣，見分名自行相。相、見所依自體名事，即自證分。釋曰：此中雖是立二分家，義已有三。故次論云：若無此者，應不自憶心、心所法，如不曾更境，必不能憶故。釋曰：此明有自證分。意云：相離於見，無別自體，但二功能，故應別有一所依體。若無自證，應不自憶心、心所法，如不曾更境，必不能憶，謂如見分不更相分之境，則不能憶；要曾更之，方能憶之。若無自證，已滅心、心所，則不能憶；以曾不為自證緣故，則如見分不曾更境，則不能憶。今能憶之，明先有自證，已曾緣故，如於見分憶曾更境故。
次下立三分，論云：然心、心所，一一生時，以理推徵各有三分：所量、能量、量果別故。相、見必有所依體故。釋曰：所量是相分，能量是見分，量果是自證分。自證分與相、見為所依故。如集量論伽陀中說：似境相所量一能取相二自證三即能量及果此三體無別。釋曰：所量如絹，能量如尺，量果如解數智。果是何義？成滿因義。言無別體者同一識故，則離心無境。
次立四分，論云：又心、心所，若細分別，應有四分：三分如前，第四證自證分。此若無者，誰證第三？心分既同，應皆證故。釋曰：見分是心分，須有自證分；自證是心分，應有第四證。論云：又自證分應無有果，諸能量者，皆有果故。釋曰：見分是能量，須有自證果；自證量見分，須有第四果。恐彼救云：卻用見分為第三果。故次論云：不應見分是第三果，見分或時非量攝故。由此見分不證第三，證自體者必現量故。釋曰：意明見分通於三量。三量者，謂：現量、比量、非量。即明見緣相時，或量、非量，不可非量法為現量果。或見緣相，是於比量及緣自證，復是現量。故自證是心體，得與比量、非量而為果；見分非心體，不得與自證而為其量果故，不得見分證於第三，證自體者必現量故。第三、四分既是現量，故得相證，無無窮失矣。意云：若以見分為能量，但用三分，亦得足矣。若以見分為所量，必須第四為量果。若通作喻者，絹如所量，尺如能量，智為量果，即自證分。若尺為所使，智為能使，何物用智？即是於人。如證自證分，人能用智，智能使人，故能更證。亦如明鏡，鏡像為相，鏡明為見，鏡面如自證，鏡背如證自證。面依於背，背復依面，故得互證。亦可以銅為證自證，鏡依於銅，銅依於鏡。此上四分，即護法之後，方有此義。論：如是四分或攝為三，第四攝入自證分故。果體一故。論：或攝為二，後三俱是能緣性故。攝論為二，亦攝入見故。論：或攝為一，體無別故，如入楞伽伽陀中說：由自心執著心似外境轉彼所見非有是故說唯心。如是處處說唯一心。此一心言，亦攝心所，故識行相即是了別，了別即是識之見分。釋曰：此上論文釋偈了字，雖開、合不同，今但略舉相、見二分。故彼論初便立二分，處處多說相及見故。若了相分唯心所變，此非顛倒；謂相為外，心外取故，是名顛倒。故上釋云：依他二分似於徧計相、見二分，今約徧計，故成顛倒。上之四分，文則似橫法相之要，故略引耳。
疏：五、一偈依言論時，令尋思名等入如實觀。謂了名等唯意言分別，無別名等。意即意識分別。言即名言。名言既唯意之分別，名下之義亦無別體，故所言論以兼名、義。既隨分別，則妄計意流。尚未了唯心，安入法性？若能如是自覺通達，是入唯識之方便也。即復此心，無相可得，妄想不生，便入法性。上約心乖，體非不即。又不入者，妄想體虛，無可入故。
鈔：疏令尋思名等者入如實觀者，此借唯識加行位中四尋思觀、四如實觀，以解經文。四尋思者，一、名，二、義，三、自性，四、差別。今云名等，等取下三。疏謂了名等下，即以意言釋尋思觀相。於中有三：今初、總釋；二、意即意識下，即引攝論第七釋意言相。論云：意謂意識、覺觀、思惟。但緣名言分別，無別有義可緣。又必依名分別諸法，故云意言分別。三、名言既唯下，會論釋經，顯四尋思相。名詮自性，句詮差別。名、句皆名，自性、差別皆義，故但云名、義。
疏既隨分別下，二、別釋下半未曾有一法得入於法性。然此句牒上攝論及經一切是分別言，故云既隨分別。則妄計意流者，即引楞伽釋成。彼經第三因說破外道所說，皆是世論。末後婆羅門問言：癡愛業因故，有三有耶？為無因耶？我時報言：此二者亦是世論。彼復問言：一切法皆入自相、共相耶？我復報言：此二亦是世論。婆羅門乃至意流，妄計外塵，皆是世論。故云妄計意流。
疏尚未了唯心者，上躡前分別之義，為不入法性之由，此下舉況釋不入義。然其要觀略有二種：一、唯心識觀，二、真如實觀。唯心觀淺，尚未能了，真如觀妙，彼安能入？法性即是真如異名。
疏若能如是自覺通達下，上來順釋經文不入之義，今此反顯能入之義，即如實觀。於中先入唯心識觀。言自覺者，對上楞伽。楞伽云：彼婆羅門又問：頗有非世論不？佛答云：有！外道不能知，以於外性不實妄想，虛偽計著故。謂妄想不生，覺了有無，自心現量；妄想不生，不受外塵，妄想永息。是名非世論。此是我法，非汝有也。今言自覺，略其大意，令覺自心耳。其通達之言，即攝論意。通達唯是意言分別，無有實法，即為入唯識方便。不取外相，即入唯心。
疏即復此心下，引起信論成真如實觀。故彼論云：心若馳散，即當攝來，令住正念。其正念者，當知唯心，無外境界。釋曰：此即唯心識觀。次云：即復此心，亦無自相，念念不可得。釋曰：此即真如實觀。言妄想不生，亦楞伽經，已如前引。便入法性，結成上義。
疏上約心乖，體非不即者，通難重釋。謂有難言：如淨名等，一切皆如，文字性離，即是解脫。下經亦云：一切法皆如諸佛境亦然。三毒、四倒，皆亦清淨。如何言說不入法性？今通有二：一、約修行人，心不入理，非約法體不即法性；二、約所觀，亦無可入。故下文云：如來深境界其量等虛空一切眾生入而實無所入。
疏：六、一偈通結，亦近結次前二偈。能緣、所緣即見相也。又觀一切法唯是意言，未能除遣此境，亦為能、所也。以此為方便，得入唯心。種種法出生者，此相、見二分由無始數習，有種種法相似生。謂能緣心生，則種種境生；所緣境起，則種種心起。起法必滅，安得暫停？若了相無相，生無有生，名了種種，則了唯心。若了無性，心、境兩亡，則住無分別自覺智境。不動法界，名入法性。故末後偈結上諸觀，令亡觀相也。佛如是化，應如是知，幻人化幻，皆無化化也。
鈔：疏六、一偈通結者，通結五段，令離能、所。言亦可近結前二偈者，能、所相顯故。初明前偈；又觀一切下，明後偈。以意言觀，縱成如實，亦有能、所，云未除遣。加行偈云：現前立少物謂是唯識性以有所得故非實住唯識。故但為唯識方便，得通達位，方入唯心。
疏此相、見二分由無始數習，有種種法相似生者，即唯識意。而言似者，顯其無真，但似二相。若執有實，便成徧計。
疏起法必滅下，釋下半，然躡上半起。上既心、境相藉，即皆從緣生。生法必滅，一向絕故。剎那不住，故云安得暫停。
疏若了相無相下，正顯偈意。上順釋偈文，明二取之失；今令了之，則令離二取是經之意。是則反釋經文，而順經意，則了唯心，成唯心識觀。若了無性下，成真如實觀。心、境兩亡，則住無分別。如上所引通達位偈云：若時於所緣智都無所得爾時住唯識離二取相故。自覺智境即楞伽意，不動法界即大般若意。文殊室利分云：繫緣法界，一念法界，不動法界，知真法界，不應動搖。謂若言我入法界，已動法界；能、所兩亡，入相斯寂，故不動法界是入法性。
疏故末後偈結上諸觀下，總出此偈意，明通結前。疏佛如是化下，總顯答意。
爾時文殊師利菩薩問寶首菩薩言：佛子！一切眾生等有四大，無我、無我所。云何而有受苦、受樂、端正、醜陋、內好、外好、少受、多受，或受現報，或受後報，然法界中無美無惡？
疏：第三、業果甚深。問中亦二：初、標能、所問人，以事中顯理是可貴，故問寶首也。
二、佛子！一切下，正顯問端中三：初、舉法按定，謂諸眾生身，但四大假名。四大無主，身亦無我，安有我所？彼此同許，以為按定。二、云何下，正設疑難。能造能受，是謂為我；所造所受，即是我所。以無我故，無能造、受，誰令苦、樂？無我所故，無所造、受，何以現見，而有苦等？十事五對：一、苦樂者，約粗相說，三塗為苦，人、天為樂。二、就苦中，各有妍媸。三、於其樂中有內身、外境。四、通於苦樂受中，若時若事，皆有多少。此上皆約生報，前生作故。五、現作現受，名現報；隔一生去受，名為後報。三、然法界下，結難。謂二無我理，即真法界。真法界中定無善惡，未知苦樂從何而生！此問所以也。為無我故，無我所耶？為有所受，亦有我耶？此致疑也。以聖言量及正理量違於現量，如何可通，結成難也。
鈔：第三、業果甚深，疏四大無主等者，即淨名第二云：四大合故，假名為身；四大無主，身亦無我。又此病起，皆由著我，是故於我不應生著。今取彼文，以釋今經。
疏能造能受，是謂為我者，我在因中即為能造，業為所造；我在果中即為能受，報為所受。此中且順我、我所言。故淨名云：無我無造無受者。若僧佉師，能造但是冥性，我是受者，而非造者。若衛世師，我為能造，亦為能受。
疏此問所以也者，此中取前緣起甚深三重問意，以釋今文。
時寶首菩薩以頌答曰：
疏：第二、答意云：達體業亡，迷真業起。報因業起，何須我耶？業報攬緣，虛無自體，故無我所。由法無我，非斷滅故，業果不亡。斯乃正理，聖教所明，不違現事。法若定有，不可造受，便違正理。
鈔：疏業報攬緣下，上以業遣我，此下以緣遣於我所。疏由法無我下，上明二我俱空，此下明不壞業果之相。空、有無礙，二諦雙存，是正理量。聖教所明，即聖言量。故淨名云：說法不有亦不無以因緣故諸法生無我無造無受者善惡之業亦不亡。中論云：雖空而不斷雖有而不常罪福亦不失是名佛所說。言不違現事者，即是現量，以現見苦樂等報，舉體即空，不壞事故。
疏法若定有下，反以釋成。故中論云：若無空義者一切則不成等。
疏：在文分二：初一法說，餘九喻況。今初上半約俗諦緣生，即業報相屬，答前現見。次句勝義即空，印其按定。此二不二，故不相違。無所有言，該上業果，則亦無我所。後句是聖教量。智論第二云：有業亦有果無作業果者此第一甚深是諸佛所說。
鈔：疏無所有言，該上業果者，按文但云作者無所有，以偈文窄故，實乃作者所作，皆無所有。
疏：下九喻顯。通相而明，喻於業果從緣無性，不壞事相。別彰喻意，喻各不同。初三頌喻業報無性，不壞虛相；次一偈喻無造、受者；三一偈喻性一相殊；後四喻體無來處。初中，初偈雙喻業果，皆真心現，雖無實體，而相不同；次偈喻能生因緣相虛；後偈喻所生業果無實。
今初，若法相宗，唯以本識為鏡。今依法性宗，亦以如來藏性而為明鏡。然有二義：一、隨境界質，現業緣影，故合云業性亦如是；二、隨業緣質，現果影像，故前偈云隨其所行業如是果報生。二文影略，共顯業果，似有無體。合云業者，謂善、惡等三。性者，通性及相，謂此業體以無性之法而為其性，不失業果之相而為其性。
鈔：疏今依法性宗，亦以如來藏性為鏡者，疏中分二：第一、釋文，第二、顯義。前中亦三：初、辨定鏡體，二、顯喻相，三、出業性。
今初，言亦以者，非揀本識，識亦喻於鏡。故楞伽云：譬如明鏡現眾色像，現識處現亦復如是。但法相宗不用如來藏為鏡，今雙用二義，故致亦言。言如來藏為鏡者，起信論釋本覺內體、相合明中云：復次覺體、相者，有四種大義，與虛空等猶如淨鏡。云何為四？一者、如實空鏡，遠離一切心境界相，無法可現，非覺照義故。二者、因熏習鏡，謂如實不空，一切世間境界，悉於中現，不出，不入，不失，不壞，常住一心，以一切法即真實性故。又一切染法所不能染，智體不動，具足無漏，熏眾生故。三者、法出離鏡，謂不空法，出煩惱礙、智礙，離和合相，淳淨明故。四者、緣熏習鏡，謂依法出離，故徧照眾生之心，令修善根，隨念示現故。釋曰：四鏡之名者，一、空鏡，謂離一切外物之體；二、不空鏡，謂鏡體不無，能現萬像故；三、淨鏡，謂已磨治，離塵垢故；四、受用鏡，謂置之高臺，須者受用。四中前二自性淨，後二離垢淨。又初二就因隱時說，後二就果顯時說。又前二約空、不空為二，後二約體、用為二。又前二體，後二相，故云覺體、相者。今約眾生，即前二鏡合而用之，以第二為能現，以第一顯本淨故。後之二鏡既在果位，約佛為境，故於福田甚深中用。
疏然有二義下，第二、顯喻相，有三事：一、鏡，二、本質，三、影像。以喻就法，鏡則無二。質、影各二，謂：一是因影，境界為質，故合云業性；二是果影，業緣為質，故法說云果報生也。淨名云：是身如影，從業緣現。是故結云二文影略。下引中論重化之義，正顯因、果俱從緣空。
疏合云業者，謂善、惡等三下，第三、出業體。等取無記及等不動，各成三類。言不失業果之相，而為其性者，上是理性，此即事性，如火熱性等。
疏：由無性故，能成業果；由不壞相，方顯真空。故中論云：雖空亦不斷雖有而不常業果亦不失是名佛所說。不失業果，方顯中道。又如鏡現穢像，非直不污鏡淨，亦乃由此顯鏡踰淨；如來藏現生死業果亦然，非直不損真性平等，亦乃由此知如來藏自性恆淨也。此有四位：一、能現位，復有二義：一、由真淨，故現染；二、由真淨，故不為污。二、所現位，亦有二義：一、由相虛，故不能污；二、由相虛，故虛相現。三、相對位，亦有二義：一、由分明現染，方顯性淨；二、由性本恆淨，令染妄現。四、真淨虛染，鎔融一味，無礙圓融。思之。此約染淨門，以但有所現，即為染故。更約喻中，以一異門釋，謂：一、鏡是定一門；二、所現染淨、妍媸等殊，是定異門。染、淨雖虛，不能相攝，故是異也；鏡現染處，不異現淨，故是一也。三、像不異鏡是非異義，鏡外無像故；鏡不異像是非一義，正現像時，去像，亦失鏡故。上二即非一非異門。四、像雖即鏡，而不壞像；鏡雖即像，而不礙鏡。是亦一亦異門也。
鈔：疏由無性故下，第二、顯義。於中有二：先顯中道，後明染、淨。今初，即融上理、事二性，交徹無礙，以成中道。
疏又如鏡現穢像下，第二、約染、淨。上及此段俱證由不壞相，方顯真空。此段亦中道義相。於中二：先略明；後此有四位下，開章廣釋。於中亦二：先正顯染、淨，後兼明一、異。
今初。然但知以鏡喻如來藏，影喻生死業果，則法喻昭然。一、由真淨，故能現者，即四鏡中第二鏡義。二、由真淨，故不為污，即第一鏡義。亦前即不染而染，二即染而不染；又前即能隨緣，二即體不變。然二皆是能現之德，如玉之性，雖染不污。若第三、相對，方顯正在泥中染而不染也。
疏二、所現二義者，一、依他無性義，二、無性緣成義。
疏三、相對二義者，一、即真如隨緣，能成萬法，方是真如；二、即真如不變，方能現染。若變性淨，不能現染；若不現染，無隨緣德。
疏四、真淨虛染，鎔融一味者，以如來藏舉體成生死，如來藏外無生死，故生死即空是如來藏，離生死外無如來藏故，如波與水，一味無差。
疏此約染、淨下，結成上義。謂如真如現依他時，設有淨分，亦名為染。如鏡現像，不揀淨、穢，皆非鏡體。故唯能現得名為淨，所現皆染。
疏更約喻中下，二、約一異門。言鏡是定一者，謂如來藏唯一味故；所現定異者，生死緣差故。
疏染、淨雖虛下，通難釋成。先通異難。謂有問言：染、淨皆虛，豈非一耶？此約喻難。生死、涅槃二俱虛寂，豈非一耶？此約法難。故此釋云：不相攝故。此通法、喻，如所現像，男不攝女故，生死不能攝涅槃故。以相就性，故說生死及與涅槃，二俱空寂，一際無差。以性就相，有染有淨。以有諍，故說於生死；以無諍，故說於涅槃。有煩惱時，非無煩惱，故就虛相而說異耳。欲令一者，要如來藏而以統之，是第三義。
疏鏡現染處下，二、通一難。謂有問言：鏡能現染，復能現淨，豈非異耶？如來藏能成生死，復能成涅槃，豈非異耶？故今答云：現染、淨處，無異體故；生死、涅槃，一性現故。
疏三、像不異鏡，是非異者，謂像本是異，鏡本是一；今像同鏡，故非異也。故釋云鏡外無像，故同鏡一，異相便無。生死本異，如來藏本一。今生死即如來藏，故生死非異，以如來藏外無生死故。
疏鏡不異像，是非一義者，鏡本是一，像本非一；今鏡同像，故非一也。正現像時去像亦失鏡者，釋成上義，謂去像失鏡，明鏡同像。言同像者，同像非一，非是約鏡與像一也。思之。如來藏本是一，生死非一。今如來藏全體為生死，故同生死之萬差。正成生死時，若去生死，即無如來藏。此明如來藏同生死之差，非約與生死一，故是非一義也。第四、亦一亦異門者，但約不壞性、相，則一、異歷然耳。四門一揆，則一、異無礙；染、淨相融，方為事事無礙之鏡、像也。
疏：二、田種生芽，喻能生者。田喻業，緣也；種子喻於識種，因也。此二相待無性，故不相知。由不相知，方能生，於後有苦芽，故云自然能出生也。亦本識為田，名言為種。
鈔：疏田喻業，緣也者，即六地經云：業為田，識為種，無明所覆，愛水為潤，見網增長，我慢溉灌，生名色芽。謂若不造業，識不成種，如穀不入田，終不生故。
疏亦本識為田，名言為種者，上約因、緣合辨，故以業為田。今但約本識含於種子，能起現行，故以本識為田。若初地中亦云：於三界田中復生苦芽，則約當果生處，亦得名田，顯義無方也。成不相知，類前可解。
疏：三、幻師現幻喻，喻所生者。若幻色喻報，則幻師喻業；若幻色喻業，則幻師喻業因。以業亦緣生，同報無體，而幻相不亡。故中論內以化復現化，喻業、果俱空。若幻唯喻報，業則不空。四衢以喻四識住，造業處故。
鈔：疏三、幻師現幻喻，喻所生者，所生通因、果。從若幻色喻報下，別釋。先明果為所生；後若幻色喻業下，辨業為所生。業亦緣生者，如人受五戒為人業，必假戒師言教，三業之具，方成業故，業亦緣生。
疏故中論下，義引論文，證業、果俱空。彼論偈云：譬如幻化人復作幻化人如初幻化人是則名為業幻化人所作則名為業果。既業、果皆幻，故知並空。疏若幻唯喻報下，反成上義。疏四衢喻四識住者，瑜伽八十四云：謂色、受、想、行，此之四蘊是識蘊所住。
疏：二、機關出聲，喻無造、受者。機關緣造，體虛無人，喻業從緣，故無造者。從機出聲，尤更非實，喻報因業起，安有受人？夫無我者，因對我無。既無有我，何有非我？著無我者，亦是倒故。
疏：三、出㲉音別，喻性一相殊者。如鳥在㲉，含聲未吐，喻業同一性；出㲉聲別，猶感報無差。然雞子之中終無鳳響。業雖無性，善、惡冥熏。
鈔：疏如鳥在㲉者，㲉為鳥卵，為母所附者。言含聲未吐者，庾信云：團團竹上禽白玉裹黃金裏有司晨鳥含聲未吐音。借其言用。
疏：四、有四偈喻體無來處，皆從緣來，即無來故。然亦不同：初一喻因含於果，故無來處。次偈果酬於因，故無所從。此二喻內異熟業果也。次偈轉輪王七寶，喻外增上業果也。後偈喻無漏業果，無漏智火焚蕩有漏。智因漏發，故亦無來；業果寂然，方依幻住。
鈔：疏輪王七寶，喻增上業果者，非在身內故。言無來處者，輪王登位，從空忽來。言七寶者，一、輪寶，大如一由旬，或云四俱盧舍，三輪各減一俱盧舍；二、珠寶，其狀八楞，大如人䏶；三、象寶，即金脇山中八千象中之最下者；四、馬寶，即帝釋廐中者；五、兵寶，即是夜叉；六、主藏臣寶，即地神；七、女寶，上即帝釋賜，下者人間或乾闥婆女。輪，即北方天王令四夜叉持之；歸，則在門之上一由旬住；帝釋所賜。若依此說，則有來處，多是約教有殊，故小乘中說輪王沒後，收在鐵圍山間。又有相似七寶，謂：一、劍寶，二、皮寶，三、殿寶，四、牀寶，五、林寶，六、衣寶，七、履寶。如智論及薩遮尼乾經第三說。
爾時文殊師利菩薩問德首菩薩言：佛子！如來所悟，唯是一法。云何乃說無量諸法，現無量剎，化無量眾，演無量音，示無量身，知無量心，現無量神通，普能震動無量世界，示現無量殊勝莊嚴，顯示無邊種種境界，而法性中，此差別相皆不可得？
疏：第四、說法甚深，亦可名應現甚深。問及答中通三業故，以說法化勝故，從此立名。先問中，初、總標告。問德首者，顯佛德故。二、正顯問端中三：初、舉法按定。謂佛證一味法界，彼此共許。二、云何下，正設疑難。謂證悟既一，說現乃多。為一耶？多耶？偏取互妨，並立相違。就法，即體、用相違；約佛，是證、教相違。下辨十種相違：前九是別，後一總結。三、而法性下，釋成前難。謂非唯佛悟於一，我觀法界亦不有多。能證、所證既並不殊，以何因緣而現多種，將無如來乖法界耶？
鈔：第四、說法甚深，疏為一耶？多耶，此亦有三重問意：此上即直問所以；二、云偏取互妨者，是第二帶疑問，由滯一、多二途，不知何據；三、云並立相違者，即第三成難問也。證一乖於說多，說多違於證一故。
疏能證、所證既並不殊者，能證即前按定，所證即釋成中法性。
時德首菩薩以頌答曰：
疏：答有二意：一云、所證雖一，隨機現多；多在物情，佛常無念。二者、所悟一法，即無礙法界即事之理，全在多中；所現乃即理之事，全居一內；以即多之一是所悟，即一之多是所說。既無障礙，何有相違？豈唯不違？亦由得一，方能廣現；由多現故，方令悟一。
鈔：疏二者、所悟一法，即無礙法界等者，上之一意，以法就機，許其有一有多。出多所以，是答直爾問意也。此下唯就法體常一常多，遣其第二懷疑及第三難。上疑意云：為是一耶？為是多耶？今云：亦一亦多。上第三難云並立相違。今云相即，故不相違；又不壞相，故有一、多。豈唯不違下，重成第三答難之意。尚能相成，豈相違耶！
疏：偈中分二：初一歎問利益。上半歎深，但言一理，深而非甚；今即多是一，故曰甚深。即一之多，尤更難了，不可但以一、多知故。下半知益，知此甚深，方知愛樂。
疏：後九喻答，皆三句喻況，下句法合。喻中皆上二句即體之用，二、三兩句即用之寂。又初二句以一成多，次句不礙常一，故不相違。然此九喻別答九種無量，總顯境界無量。初、地一持多喻答現無量剎，依住勝劣，地無異故；二、火一燒多答化無量眾，物從火化，不擇薪故；三、海一波異答說無量法，義海波濤無窮盡故；四、風一吹異答震無量界，隨物輕重，動有異故；五、雲雷普雨答無量音。圓音普震，法雨無差故；六、地一芽異答無量莊嚴，芽、莖、華、實為藻飾故；七、廓日普照答知無量心，無私普照，窮皁白故；八、淨月徧見答無量神通，不往而至，隨器現故；九、梵王普應答現無量身，不分而徧彌法界故。
鈔：疏然此九喻等下，上總顯偈意，此下別釋偈文。古但直釋，今將配問。言總答境界無量者，下之九事，皆佛分齊之境故，境界為總句故。
疏不分，而徧彌法界故者，即出現品意。彼身業中云：譬如梵王住自宮普現三千諸梵處一切人天咸得見實不分身向於彼諸佛現身亦如是一切十方無不徧其身無數不可稱亦不分身不分別。略引一文，餘可例取。故將頌文別對前問，文理分明。
爾時文殊師利菩薩問目首菩薩言：佛子！如來福田，等一無異。云何而見眾生布施果報不同所謂：種種色、種種形、種種家、種種根、種種財、種種主、種種眷屬、種種官位、種種功德、種種智慧，而佛於彼，其心平等，無異思惟？
疏：第五、福田甚深。問中，初、標告，以福田是照導引生。又施為諸度之前導，故問目首也。二、顯問端，分三：初、舉法按定。佛為生福之田，名為福田；田德無二，名為等一。此理共許。二、云何下，正顯疑難，謂：田既是一，植福應齊，施報有差，由何而起？前等此異，即緣、果相違。別顯十事，文並可知。三、釋成前難。云田雖齊等，心有高下，容可有殊。既心無異思，報云何異？
時目首菩薩以頌答曰：
疏：答有數意：一、約眾生，由器有大小，心有輕重故，得報有差，非如來咎。二、約佛，徧稱差別之機，方稱平等。即一之多，差不乖等；即多之一，等不礙差。由心平等無私，方能隨現多果，終令解脫一味，曾何異哉！
鈔：第五、福田甚深，疏一、約眾生，由器有大小，心有輕重故者，俱舍等說。由主財田異，故施果差別。前難約田，今答約財主。然第一意正約主異，含於財異，謂多財重心，少財輕心等故。然器約觀解淺深，心之輕重復通深淺。約佛，可知。
疏：十頌舉十喻，喻上諸義。初一總喻印成，後九別顯所以。前中，初句印等是緣等，彼此共許；次句印異乃因異，答別之由；次句無異思惟，誠如所見；下句總合。
疏：後九別中，皆上半喻，下半合。一、水喻，器有大小、方圓，任器故。二、幻喻，體外方便，貴且悅心。三、王喻，體內方便，終得實樂。上二喻佛巧稱物機。四、鏡喻，約眾生，謂隨妍媸而影殊，心高下而報別。與前鏡喻因緣不同，餘義無異。後五皆約佛明：五、藥喻，即多之一，具百味故，普去一切煩惱毒故；六、日喻，即一之多，無幽不燭，大小之暗並除；七、月光普照喻佛平等，拂上諸迹，雖隨機現，要且無私；八、大風普震喻徧動群機；九、大火普燒喻終歸寂滅。又此五喻喻滅惑、智二障，至平等智地，普動諸有，皆證無為。前四即善巧隨機，此五則終令造極，豈不等耶！
鈔：疏體外方便者，無而假設，如無三說三等。體內方便者，即佛權智，鑒事差別，即體上大用，為體內方便。
疏與前鏡喻因緣不同，餘義無別者，前業果中喻如來藏，約其自心，故是因也；今將喻佛，是喻緣故。起信云：真如內熏為因，善友外熏為緣。約四鏡中，即後二鏡，已出纏故，正取緣熏習鏡，義兼法出離鏡，以法出離是緣熏習鏡之體故。義如前引。言餘義無別者，亦有一異、染淨等義，則以佛為淨，以生為染。自、他相望而論一、異，謂心、佛、眾生三無差別等。疏普去一切煩惱故者，阿伽陀，此云普去故。
疏又此五喻下，覆疏重釋。於中有二：先正釋五偈；後前四下，總彰答意。今初阿伽陀喻喻滅惑障，日破暗喻喻滅智障，月光普照喻喻至平等智地。平等智地即法華意。故彼經云：究竟至於一切智地。風喻普動諸有，火喻皆證無為。至智地即是菩提，是滅智障果；證無為是證涅槃，是滅惑障果。二因無礙，二果亦融。動諸有者，即所化生，普令眾生滅二障之病，證菩提、涅槃之果，是此意也。前四已下，總彰答意。
爾時文殊師利菩薩問勤首菩薩言：佛子！佛教是一，眾生得見。云何不即悉斷一切諸煩惱縛，而得出離？然其色蘊、受蘊、想蘊、行蘊、識蘊、欲界、色界、無色界、無明、貪愛無有差別，是則佛教於諸眾生或有利益，或無利益？
疏：第六、正教甚深。問中，初、標問人，以破懈怠，故問勤首。二、正顯問端中四：初、佛教是一者，舉法按定。一有二義：一、謂斷煩惱集，證出離滅。此義不殊，彼此共許。二、謂多人同見，所見不異。二、眾生下，正設疑難。難亦有二：一、對初義。見教之後，何以久而不脫？故云云何不即斷惑出離。二、對後義。多人同見，何以有脫、不脫？故言云何不悉斷惑而出。三、然其下，釋成前難，正釋後義。多人苦、集，皆不殊故。五蘊是正，三界通依，此苦果也。癡愛發潤，為集因也。兼顯初義。前後苦、集，亦不殊故。四、是則下，結成相違。出者有益，不出無益。佛教是一，其義安在？
鈔：第六、正教甚深，疏一、對初義者，謂約一人豎論。教能斷惑，亦見即合斷惑，何以久而不斷？二、對後義，後義約多人橫說。同見斷惑，佛教是一，何以一斷、一不斷耶？悉者，俱合斷故。
時勤首菩薩以頌答曰：
疏：答意云：修有勤、惰，障有深、淺，機有生、熟，緣有具、闕，智有明、昧，功有厚、薄，故成有遲、速，答初難也。修與不修，故見同益異，答後難也。上之別義不出勤、惰二門故。
鈔：疏修有勤、惰等者，先答初意。總有六對，略收下喻。勤、惰是總意。障有淺、深是樵濕喻。機有生、熟亦是上喻及鑽火喻，未熱數息是機生故。緣有具、闕即闕緣求火下三喻。功有厚、薄即毛滴下三喻。疏修與不修下，對後難意。雖多人同見，不修不益；修，則有益。
疏：十頌分二：初一開章許說，謂上半許稱實而說，下半開二章門；
疏：餘九別釋：初一釋速解脫，後八釋難出離。今初上半牒疑，下半為釋。勤，則通策萬行，離身、心相，故能速出。然有五相：一、有勢力，由被甲精進故，謂於佛法中發大誓願；二、勇捍，謂於廣大法中無怯劣精進故；三、堅猛，由寒熱、蚊虻等所不能動精進故；四、常不捨善軛，由於無下劣無喜足精進故；五、精進，由加行精進故。由斯五相，發勤精進，速證通慧，滅障解脫。
鈔：疏然有五相等者，即瑜伽論八十五說。彼云：又有五相，發勤精進，速證通慧，謂：有勢力者，由被甲精進故；有精進者，由加行精進故；有勇捍者，由廣大法中無怯劣精進故；有堅猛者，由寒熱、蚊虻等所不能動精進故；有不捨善軛者，由於無下劣無喜足精進故。今但次不同耳。
疏：下八以喻釋難出章。總相翻前，皆名懈怠。一、火微樵濕喻，喻善根生及三障重。暫一聞教，纔少修行，而業惑內侵，令所聞速失，所行速廢，故成懈怠，難出離也。
疏：二、鑽火數息喻，喻修有懈退。然此下喻，多通三慧以辨懈怠。此喻約聞，即聽習數息，明解不生；約思，即決擇數息，真智不生；約修，即定慧數息，聖道不生。聖道如火，能燒惑薪。煖、頂已前，皆名未熱。已熱而息，火尚不生。未熱數息，雖經年劫，終無得理。故遺教對此明小水長流，則能穿石。禪宗六祖共傳斯喻，願諸學者銘心書紳。若直就修行以釋，當以智慧鑽注於一境，以方便繩善巧迴轉。心智無住，四儀無間，則聖道可生。瞥爾起心，暫時亡照，皆名息也。
鈔：疏此喻約聞下，別釋此喻。於中四：一、通明三慧釋，二、約修消經，三、結勸，四、示不息相。疏聖道如火等者，二、約修消經，即俱舍論文，謂：聖道如火，能燒惑薪；道火前相，故名為暖。
疏暖、頂已前者，謂七方便中前三方便，即五停心觀、別相念觀、總相念觀也。以暖法為熱故。暖、頂、忍、世第一法，此四方便為四善根，是加行位。然大、小乘釋，小有不同，大乘之義至初地廣釋。言已熱而息者，謂暖必至涅槃，頂終不斷善，忍不墮惡趣，第一入離生。至於暖位猶尚斷善，故云已熱而息。未入見道，為火尚不生。未熱數息，即前三方便。更加懈怠，何由造證？
疏故遺教經對此明小水長流者，即是彼經八大人覺中釋精進相。經云：汝等比丘若勤精進，則事無難者。是故汝等當勤精進，譬如小水常流，則能穿石。若行者之心，數數懈廢，譬如鑽火，未熱而息，雖欲得火，火難可得。是名精進。釋曰：彼以鑽火數息以況懈怠，小水長流以比精進，故云對此明小水長流。
疏禪宗六祖共傳斯喻下，三、結勸。初、引內教結勸。自達磨教可，即用此喻，展轉相承。但云六者，後分南、北，多紛競故。
疏願諸學者銘心書紳者，二、引外典結勸。言銘心者，猶如刻銘，長記不滅。言書紳者，即論語第七：子張問行。子曰：言忠信，行篤敬，雖蠻貊之邦，行矣。言不忠信，行不篤敬，雖州里，行乎哉？立，則見其參於前也；在輿，則見其倚於衡也。夫然後行。子張書諸紳。注：孔曰：紳，大帶也。
疏若直就下，四、示不息相。以智慧鑽注於一境等者，心一境性名之為定，一境之言通於事、理。故遺教經云：制之一處，無事不辦。下經云：禪定持心常一緣等。如了法無生，名為般若。無生即境，此理一境。了即智慧。無住住故，名注一境，則能入理。言方便繩者，帶空涉有，照事照理，喻之以繩，有動用故。善巧迴轉者，若了無生，而入理者，或觀生法，求生不得；或忘能了，入無念門；或起大悲，方能入理。如是種種，若事若理，名巧迴轉。言心智無住者，亦通事、理。且約理者，若以心知如，是心住境；若以智了心，是智住心。若內若外，皆名為住；若住無住，亦名為住。故經云：若心有住，則為非住。應無所住，而生其心。謂生無所住心，則非有無住可生；不生於心，則無住心生。即此契理，亦名方便。故大品云：以無所得，而為方便。若不住事理、生死、涅槃，則事理無礙之方便也。四儀無間者，設爾有斷，亦須知斷；若不斷時，亦知無斷。常無念知，則無間矣。瞥然起心，即失止也，又違北宗；暫時忘照，即失觀也，亦違南宗。寂、照雙流，即無斯過。
疏：三、闕緣求火喻。物者，艾等也。教詮聖道，等彼火珠，要持向智日，以行承之，則聖道火生。空持文字，不能決擇，心行乖越，道何由生？
疏：四、閉目求見喻。智微識劣，喻彼孩稚。約聞慧者，雖對明師，不肯諮決；約思修者，雖對教日，心眼不開，責聖道之不生，何其惑矣！
疏：五、闕緣心廣喻。喻愚人無淨信手以持定弓，復無戒足以拒惑地，以劣聞慧箭欲徧射破業惑厚地，空欲難遂。
疏：六、毛滴大海喻。謂以少聞、思欲測法海，妄生希欲，懈怠尤深。
疏：七、少水滅火喻。劫火徧熾，喻觸境惑增，少分三慧，安能都滅？
疏：八、不動徧空喻。喻雖知性空，智未游履，而言徧證，亦增上慢人也。
爾時文殊師利菩薩問法首菩薩言：佛子！如佛所說，若有眾生受持正法，悉能除斷一切煩惱。何故復有受持正法而不斷者，隨貪、瞋、癡，隨慢，隨覆，隨忿，隨恨，隨嫉，隨慳，隨誑，隨諂，勢力所轉，無有離心？能受持法，何故復於心行之內起諸煩惱？
疏：第七、正行甚深。問法首者，以行法故。二、顯問端中三：初、出聖教。受謂心領義理，持謂憶而不忘。二、何故下，申其所疑。佛言能斷，今有不斷，即教、行相違。先標相違；隨貪已下，出所不斷；勢力已下，結成不斷。謂有持法，非唯不滅舊惑，亦乃隨解新增十一種惑勢力所轉。前四根本，後七隨惑。皆言隨者，雜集第七說：諸煩惱皆隨煩惱，有隨煩惱而非煩惱。由此即顯根本煩惱，亦得名隨，隨他生故。通釋貪等，如九地中。今約依法新起者說，即貪求名利，瞋所不解，迷其自行，恃法自高，覆藏己短，論難生忿，結恨擬酬，嫉彼勝己，慳自所知，不解言解，廢法逐情。三、能受持下，結成難也。佛言受法能斷煩惱，今受還起，其故何耶？
鈔：第七、正行甚深，疏二、何故下，疏文有二：先、總彰大意；二、前四下，別釋經文。
疏雜集第七說：諸煩惱等者，解妨。問：既分根本、隨惑，云何皆名為隨？故為此通。故彼論云：隨煩惱者，謂所有諸煩惱，皆是隨煩惱，有隨煩惱非是煩惱。釋曰：非煩惱者，所謂忿等。但隨本惑，名隨煩惱；而非根本，名非煩惱。而貪、瞋、癡名隨煩惱者，心法由此隨煩惱故。隨惱於心，令不離染，令不解脫，令不斷障，故名隨煩惱。如世尊說：汝等長夜為貪、瞋、癡隨所惱亂，心恆染污。釋曰：論意云：一切煩惱根本、隨惑，隨逐眾生，令心、心所隨順染污，故皆名隨。是以疏云隨他生故。他即眾生。由惑隨生，故生隨惑。正是經意，謂諸行人心隨貪等。
疏通釋貪等，如九地中者，指廣在餘。然九地中釋其別相。若隨名釋，如唯識第六云：云何為貪？謂於有、有具染著為性，能障無貪，生苦為業。謂由愛力，取蘊生故。釋曰：有謂後有三有異熟之果。有具謂彼惑業中有及器世間。論云：云何為瞋？於苦、苦具增恚為性，能障無瞋，不安隱性，惡行所依為業。謂瞋必令身、心熱惱，起諸惡業，不善性故。釋曰：苦謂三苦；苦具謂一切有漏、無漏，但能生苦者。謂邪見等，謗無漏故，亦能生苦。論云：云何為癡？於諸理、事迷暗為性，能障無癡，一切雜染所依為業。謂由無明起疑、邪定、貪等煩惱，隨煩惱業，能招後生雜染法故。釋曰：獨頭無明多迷諦理，相應無明亦迷事相。謂於諦等生猶豫故。論云：云何為慢？恃己於他，高舉為性，能障不慢，生苦為業。謂若有慢，於彼有德心不謙下，由此生死輪轉無窮，受諸苦故。然根本有六。疑及惡見，此中不說者，以解教人，多無於疑及惡見故。
後七隨惑中，然唯識隨惑總有二十。頌云：隨煩惱謂忿恨覆惱嫉慳誑諂與害憍無慚及無愧掉舉與昏沈不信并懈怠放逸及失念散亂不正知此二十中有其三品，謂初忿等十，各別起故，名為小隨煩惱；無慚等二，徧不善故，名為中隨煩惱；掉舉等八，徧染心故，名大隨煩惱。今唯小隨，為成十故，但舉其七，略無惱、害及憍三事。亦憍屬慢攝，惱、害瞋收故。而言覆者，謂於自作罪，恐失利譽，隱藏為性，能障不覆，悔惱為業。謂覆罪者後必悔惱，不安隱故。忿謂依對現前不饒益境，憤發為性，能障不忿，執杖為業。謂懷忿者多發暴惡，身表業故。恨謂由忿為先，懷惡不捨，結怨為性，能障不恨，熱惱為業。謂結恨者不能含忍，恆熱惱故。嫉謂徇自名利，不耐他榮，妬忌為性，能障不嫉，憂慼為業。謂嫉妬者聞見他榮，深懷憂慼，不安隱故。慳謂躭著財、法，不能惠捨，祕吝為性，能障不慳，鄙畜為業。謂慳吝者心多鄙澀，畜積財、法，不能捨故。誑謂為獲利譽，矯現有德，詭詐為性，能障不誑，邪命為業。謂矯誑者心懷異謀，多現不實邪命事故。諂謂為罔冒他故，矯設異儀，險曲為性，能障不諂，教誨為業。謂諂曲者為罔冒他，曲順時宜，矯設方便，為取他意；或藏己失，不任師友正教誨故。然諂、誑並以貪、癡一分為體，慳唯貪一分。嫉、恨、忿三以瞋一分，覆以貪、癡一分為體。恐失利譽是貪，不懼當苦是癡。餘可例知。
時法首菩薩以頌答曰：
疏：答意云：法是法藥，要在服行。服與不服，有斷、不斷，非醫咎也。故十行品云：如說能行，如行能說。智論云：能行說為正不行何所說若說不能行不名為智者。故如說行，方得佛法，不以口言，而可清淨。
鈔：疏法是法藥，要在服行者，淨名云：應病與藥，令得服行。服與不服，非醫咎者，即遺教經八大人覺。復云：汝等比丘於諸功德常當一心，捨諸放逸，如離怨賊。大悲世尊所欲利益，皆已究竟。汝等但當勤而行之！若於山間，若空澤中，若在樹下，閑處靜室，念所受法，勿令忘失！常當自勉，精進修之。無為空死，後致有悔。我如良醫，知病說藥，服與不服，非醫咎也。又如善導，導人善道，聞之不行，非導過也。此皆勸行。
疏十行品云：如說能行等，即第十真實行。疏智論云：能行說為正等者，即第六論文。故如說修行，方得佛法者，即第三地經。
疏：十頌分二：初一勸讚略說。初句勸聽，遠離貢高、輕慢、怯弱三種雜染，方名善聽；求悟解故，專一趣心，聆音屬耳，掃滌其心，攝一切心，方名諦聽。次句讚問，顯行稱理，故名如實。下半略說。言非但者，要兼修行，獨用多聞，不能證入。故下諸偈皆云於法不修行多聞亦如是。此明不行之失，非毀多聞。若無多聞，行無依故。是以不行為失，如調達、善星；行之為得，如阿難、身子。故自利、利他之行，並須明達。誓窮法海，為種智因。但應善義，勿著言說。婆沙四十二云多聞能知法多聞能離罪多聞捨無義多聞得涅槃、淨名云多聞增智慧以為自覺音、下經推度生之方便乃至不離善巧多聞，上單顯聞。涅槃四事為近因緣，即雙美聞、行故。智論云：多聞廣智美言語巧說諸法轉人心行法心正無所依如大雲雷霔洪雨。如是教理無量無邊，恐繁且止。
鈔：疏遠離貢高、輕慢等者，即瑜伽論三十八云：聽法由六種相，遠離貢高雜染；由四種相，遠離輕慢雜染；由一相，遠離怯弱雜染。言六相者，一、應時聽，二、殷重聽，三、恭敬聽，四、不為損害，五、不為隨順，六、不求過失。言四相者，一、恭敬正法，二、恭敬說人，三、不輕正法，四、不輕說人。言一相者，不自輕蔑。具上諸義，方名善聽。
疏求悟解等者，論云：由五相故，無散亂心：一、求悟解心，二、專一趣心，三、聆音屬耳，四、掃滌其心，五、攝一切心。疏文具足，具此五心，方名審諦。
疏言非但者，要兼修行，此下牒經，廣釋一句，顯一章大意。於中二：先立理，後引證。前中亦二：先正釋；後此明不行為失下，揀濫。以人多言此章毀於多聞，令人守愚，不習教理，故為此揀。於中有三：初正揀。非毀多聞，但責聞而不行，不令行而不聞。次若無多聞，行無依故者，反立。無聞無解，依何而行？後是以不行為失下，結成上義。多聞不行，調達等是，是經所訶；多聞而行，身子等是，經所不責。善星是佛之子，調達是佛之弟，並解十二部經。不依修行，生身陷入阿鼻地獄；阿難、身子多聞、行故，親得授記。
疏故自利、利他下，結要多聞。但應下，通伏難。謂有難言：一切經論，皆說無言。商主天子經云：無有不毀語言，而得道者。涅槃二十六云：若知如來常不說法，是名具足多聞者。又涅槃二十八云：寧願少聞，多解義理；不願多聞，於義不了。故為此通。涅槃但令解義，不毀多聞；商主等經，但令莫著。豈當不許眾生聞教？
疏婆沙四十二云下，第二、引證。總引二論、三經，而文分二：先引一論、二經，證須多聞。淨名，即第二答普現色身菩薩之偈；下經，即第三地經，前文已引。
疏上單顯聞下，二、雙引聞、行。先引涅槃，即第二十五高貴德王菩薩品第七功德云：善男子！菩薩摩訶薩修大涅槃微妙經典，作是思惟：何法能為大般涅槃而作近因？菩薩即知：有四種法為大涅槃，而作近因。若言勤修一切苦行，是大涅槃近因緣者，是義不然。所以者何？若離四法得涅槃者，無有是處。何等為四？一者、親近善友，二者、專心聽法，三者、繫念思惟，四者、如法修行。善男子！譬如有人身遇眾病，若熱若冷，虛勞下瘧，眾邪鬼毒；到良醫所，良醫即為隨病說藥。是人至心善受醫教，隨教合藥，如法服之，服已病愈，身得安樂。有病之人喻諸菩薩，大良醫者喻善知識，良醫所說喻方等經，善受醫教喻善思惟方等經義，隨教合藥喻如法修行三十七助道之法，病除愈者喻滅煩惱，得安樂者喻得涅槃常、樂、我、淨。故云涅槃四事雙美聞、行故。
疏智論云：多聞廣智等者，然彼論第六總有四偈，此第一偈。次偈云：多聞辯慧巧言語美說諸法轉人心自不如法行不正譬如雲雷而不雨博學多聞有智慧訥口拙言無巧便不能顯發法寶藏譬如有雲無雷雨不廣學問無智慧不能說法無好行是弊法師無慚愧譬如不雲無雷雨。此上以行為雨，以辯為雷，以聞智為雲。初偈總具，故今引之；次一闕行；次偈闕辯行；後偈三俱闕，故云弊法師。
疏恐繁且止者，即智論次前云：有智無多聞是不知實相譬如暗夜中有目無所見多聞無智慧亦不知實相譬如大明中有燈而無目多聞利智慧是所說應受無聞無智慧是名人中牛。及餘諸經，其文甚廣。
疏：九頌喻明，皆上半喻況，下半法合。初、懼溺渴死喻，喻貪隨文義失，謂義門波濤漂蕩其心，慮溺溺他，無暇修行，自絕慧命，故名渴死。二、設食自餓喻，喻隨說廢思失：說法施人，多求名利，不思法味，損減法身。三、醫不自救喻，喻善知對治，而不自治。四、貧數他寶喻，喻說佛、菩薩功德，不能求諸身心，故無分也。五、王子飢寒喻，謂王子違王法教，於內起過，故受飢寒。學人亦爾，生在法王教法宮中，行違佛教，起惡惑業，故無慚愧、忍辱之衣，寧餐法喜、禪悅之味，故飢寒也。六、聾樂悅彼喻，喻不解自說失，謂夫真說聞者，必忘說聞；逐語而說，為自不聞。七、盲畫示彼喻，喻不見自義失。八、船師溺海喻，謂將導眾人游佛法海，倚自所解，不慎身行，為法所淪。九、巧言無德喻，謂亦說修行，或談己德；內無實德，但有虛言。獨此一偈，三句是喻，合文但云不行亦如是，彌顯不毀多聞。又此九偈，亦可別對隨貪等義。如理，應思。
鈔：疏又此九偈，亦可別對隨貪等義者，一、溺水喻隨貪，愛水故；二、喻隨慳，不自食故；三、喻隨嫉，是內病故；四、喻隨諂，數他德故；五、喻隨瞋及忿，違王之法，受飢寒故；六、喻隨覆，若掩耳盜鈴，欲人不聞故；七、喻隨癡，盲無見故；八、喻隨慢，恃己慣故；九、喻隨誑，無德說德故。
爾時文殊師利菩薩問智首菩薩言：佛子！於佛法中，智為上首。如來何故或為眾生讚歎布施，或讚持戒，或讚堪忍，或讚精進，或讚禪定，或讚智慧，或復讚歎慈、悲、喜、捨，而終無有唯以一法而得出離，成阿耨多羅三藐三菩提者？
疏：第八、助道甚深。問智首者，以顯智為正道之體，統其助故。二、正顯問端中三：初、舉法按定。謂斷惑證理，導行得果，唯是大智，彼此同許。二、如來下，正設疑難。謂：既智為上首，應唯讚智，那亦讚餘？此是正、助相違難。三、而終下，結成前難。前難云：智為上首，已應不合讚餘，況非以一法成佛，固當不合偏讚。為要假多，為唯用智，為隨一行，皆得佛耶？若隨一得成，亦違智為上首，進、退皆妨。
鈔：第八、助道甚深，疏謂斷惑證理等者，謂以智慧劍殺煩惱賊故，無分別智方證如故。言導行者，智論云：五度如盲人，般若為有目。故能明見夷途，開導萬行，御心中道，至一切智城故。餘行得智，皆成彼岸般若，究竟成菩提果。
疏結成前難者，此下亦有三重問意：初、言前難云：智為上首，及今非唯一法成佛，不合偏讚。今有偏讚，其故何耶？此直問所以也。二、為要假多下，帶疑問也。三、若隨一得成者，結成相違難也。
時智首菩薩以頌答曰：
疏：下答意中，印其初、後，釋其中間。謂智為上首，誠如所言：智如明王，為眾之御故。大品云：般若如目，五度如盲故。印後義云：終無唯以一法，實如來歎，三世諸佛，皆具說故，以餘萬行資於智故。釋其中間別讚，乃有多意，謂隨心令喜故，隨時生善故，所治蔽殊故，入門不同故，眾生不能盡受故。下當屬文。又智論云：般若必具一切行。是故讚一即是讚餘，讚餘即是讚智。
鈔：疏謂智為上首下，上標答意，此下委釋。初、釋印初；二、終無唯以下，釋印後；三、從釋其中間下，釋中間。總有五意：前四即四隨，後一統攝。今初、隨心令喜，即下隨樂，亦世界悉檀；二、隨時生善，即下隨宜，亦為人悉檀；三、所治蔽殊故，即下隨治，亦名對治悉檀；四、入門不同，即下隨義，亦名第一義悉檀。悉檀，此云義宗，即智論中意。諸佛說法，不離此四故。
疏又智論云：般若必具一切行下，即第五意般若統攝諸行。今讚一般若，即是讚餘。餘是般若中餘，故但讚餘，已讚般若。
疏：十頌分二：初一歎問許說，
疏：餘九正答所難，略分為二：先二頌開二章門，後七雙釋二章。今初初偈標眾行成果章，謂正、助相假，必萬行齊修，故諸佛同說。言無有說一者，必具說也。後偈標隨機別讚章，文具禪經四隨。謂初句即隨樂也；將護彼意，稱悅其心故。性不同者，即隨宜也；附先世習，令易受行，習以成性故。分不同者，即隨治也；觀病輕、重，設藥多、少謂貪分多者，教不淨等。隨其所應度者，即隨義也；道機時熟，聞即悟故。
鈔：疏稱悅其心者，謂前人樂行布施，即勸布施；樂行持戒，即勸持戒等。隨順世界，順意樂故。言附先世習者，心未必樂，但夙世曾作，勸，則易成。如昔曾坐禪，今勸坐禪，即易得定。樂，約現欲；宜，約有根。亦猶鍛金之子，宜令數息等。隨治，可知。隨義，謂隨以何法得入第一義故。有人因禪悟道，有人因慧悟道，六度萬行，皆為入理之門戶故。
疏：下別釋中二：初三釋隨器別讚章，後四釋眾行成果章。前中二：初兩偈半別釋隨治，後兩句結前生後。
今初，然六度成其行，四等曠其心；四等多約利他，六度多明自利；六度如初會，四等如下說。然並通四隨，略舉一治耳。涅槃云：慳者之前，不得讚布施者，即隨樂意也。二、結前生後中：上句結前，下句生後。
鈔：疏然並通四隨，略舉一治者，會經文也。標章具四，釋但有一者，蓋是略耳。故引涅槃以證有四之義。謂如一布施，有樂施者勸之，即隨樂也；昔曾修行，能生度善，即隨宜也；因施見理，解財如夢，心事俱捨，即隨義也。
疏涅槃云：慳者之前，不讚布施者，即三十四經迦葉菩薩品：佛告迦葉：我於餘經中說五種眾生不應還為說五種法：為不信者，不讚正信；為毀禁者，不讚持戒；為慳貪者，不讚布施；為懈怠者，不讚多聞；為愚癡者，不讚智慧。何以故？智者若為是五種人說是五事，當知說者不得名為具足知諸根力，不得名為憐愍眾生。何以故？是五種人聞是事已，生不信心、惡心、瞋心；以是因緣，於無量劫受苦果報。今疏引之，以成今文應具四義。言是隨樂者，彼不樂故，亦是不宜讚故。
△疏：後四偈釋眾行成果中，各上半喻，下半合。然有二意：一、仍前漸具之義，便得釋成智為上首；二、正明所用不同，故須兼具。然攝論第九：明立六度，通有三意：一、為除惑故，二、為生起佛法故，三、為成熟眾生故。前段具初意，此段通具三。謂二二合者，對治別故。先基後室等，即漸具故。皆為利他，即成熟故。文中初偈二度為治不發行因，故合云行本，謂著財不發施，著家不發戒故。基堵有二義：一、基即是堵。即施為進善之首，戒為防惡之初，並稱基也。二、堵為環墻。即檀為萬行首，基也；戒防未起非，堵也。宮室者，解脫也。次偈二度已發修行心，為治退弱心因故，謂不能忍生死苦事，長時修助善品，有疲怠故。今忍城防外惱之敵，進郭長內行之眾。通說，則此二皆能防外養內。次偈二度治壞失心因故，謂散亂壞靜慮，邪智壞正解故。今明菩薩定靜惑亂，慧鑑萬法，動寂自在，故菩薩依之以發通慧，賴之以證理果。其由有力之王澄清四海，明鑑萬機，故率土戴恩，天下仰則。後一偈四等為因，自、他安樂，招果無盡故。
鈔：疏仍前漸具等者，即前如是次第修，漸具諸佛法。由仍此言，顯智得為上首。疏二、正明所用不同者，行本防護，與樂別故，故須兼具。前意釋印初義，此意釋印後義。
疏然攝論第九下，引論成經，通於前、後。疏通說，則此二皆能防外養內者，諦察法理，養內德也；進防懈怠，眾魔不入，防外敵也。
疏澄清四海，喻上定也。明鑒萬機，喻上慧也。戴恩、仰則，喻依賴也。疏招果無盡，如慈，一定得十五果，三地當明。
爾時文殊師利菩薩問賢首菩薩言：
疏：第九、一道甚深，亦名一乘。問中，標。問賢首者，至道柔順故。又賢猶直善，佛佛皆同，一直道故。
佛子！諸佛。世尊唯以一道而得出離。云何今見一切佛土所有眾事種種不同所謂世界、眾生界、說法、調伏、壽量、光明、神通、眾會、教儀、法住，各有差別，無有不具一切佛法而成阿耨多羅三藐三菩提者？
疏：二、顯問端中三：初、標宗按定。謂佛佛所乘，同觀心性，萬行齊修，自始至終更無異徑，故云一道。此理共許。二、云何下，正設疑難。先總，後別。前中謂：因道既一，果應不別，云何現見佛剎等殊？為果異故，因非一耶？為因一故，無異果耶？若雙存者，即因、果相違。下別辨十事：一、界有染、淨等殊；二、居人善、惡等異；三、諸乘等別，廣、略等殊；四、或三學調伏，或強軟折伏；五、壽有修短；六、光明或色相不同，或常放、具闕，或照有遠、近；七、隨染、淨土居人異故，現通亦殊；八、眾會異者，此有三種：一、多少，二、會數，三、凡聖、大小；九、教儀者，如此土以音聲為教，香積以眾香教化等；十、法住者，有久近故。各有差別者，通上十位。然若約一佛十事，各不同者，德首已明。今問諸佛十事，互望不同耳。第三、無有下，結成前難。謂若諸佛於因行法有具、不具，可有剎等不同。今皆同具，剎等那別？同具即是一道。
鈔：第九、一道甚深，疏同觀心性者，即正道之一，是唯一之一，法性不並真故。萬行齊修者，義兼正、助，千佛同轍，今古不易之一道也。即明流類相同為一，非一、二、三、四數之一也。
疏謂因道既一等者，疏中有二：先釋文，後揀濫。今初，先釋總句，亦有三重問意：一、直問所以，故云云何現見；二、為果異故下，帶疑；三、若雙存下，辨相違難。
疏下別辨十事下，釋所謂下，經文在文易見，今當略示異相。言一、界有染、淨等者，略有十義。等字等於餘九：二、大小，三、所依，四、形狀，五、體性，六、莊嚴，七、清淨，八、佛出，九、劫住，十、劫轉變。此即世界成就品十門中八，不取起具因緣，以將因同難果異故，不等無差別門。今難差別門也。為欲滿十，故加染、淨及與大、小。大、小即分量故，亦形狀開出。染、淨即對清淨開出，通餘八門。如娑婆為染，安樂為淨等。小如娑婆一三千界，大如法華富樓那國，如一恆河沙三千界量等。下之九門，多如世界成就品。二、居人善、惡等異者，等取或唯地上，或唯地前，或通此二，或三乘、一乘等也。
疏三、諸乘等別，或有國土說一乘，或二，或三，或四、五，如是乃至無有量。或廣、略者，如釋迦如來廣制戒學，迦葉即略，乃至有佛夢中說法。四、或三學調攝，即用前乘教等調攝眾生，或戒調練，或定以柔伏，或慧以攝御。言強軟者，即勝鬘意，已如上引。淨名亦云：此土眾生剛強難化，故佛為說剛強之語以調伏之。言是地獄，是畜生，是餓鬼，是愚人行處，是身邪行，是身邪行報等。譬如象、馬，𢤱戾不調，加諸楚毒，乃至徹骨，然後調伏。
疏五、或壽有修短者，如佛名第七說：梵聲佛壽十億歲，月面佛壽一日一夜。智度論說：須扇多佛朝現暮寂，阿彌陀佛壽命無量無邊阿僧祇劫，釋迦壽量不滿百年等。
疏六、光明或色相不同者，如十定品：或見如來放黃金色光，或見如來放白銀色光等。言或常放、具闕者，釋迦則具，謂：常光一尋，放眉間光，照萬八千佛土等。若普明佛常放光明，無前後別，以常光故。
疏七、隨染、淨土居人異故，現通亦殊者，謂隨見勝、劣，多、少不同故。如普現如來國土，其中眾生，皆悉成就自然神足等。則佛為彼現，必異此方。
疏一、多、少者，或菩薩多，聲聞少；或反此；或俱多俱少。故上世界成就品明佛出云或化多眾生，或調伏少眾生等，佛名經說彌留勝王佛，初會聲聞八十億百千那由他等，斯即多也。言二、會數者，如佛名經第七云：彌留勝王佛四會說法，華勝佛一會說法，聲德佛三會說法，放燄佛十會說法；或一經多會說，如華嚴、般若；或一會說多經，如無量義、法華；彌勒世尊龍華三會；七佛說法，會數不同。三、凡聖、大小，或唯集聲聞等，或唯集菩薩，或三乘同會等。九、教儀，如教體中，而言等者有二：一、瞪視等。二、化儀前後，或先小後大，先大後小；或顯、密不同，頓、漸等異。並如教攝中說。
疏十、法住久近者，如法華說華光佛正法住世三十二小劫，像法住世亦三十二小劫；若光明佛正法、像法各住二十小劫；山海慧自在通王佛壽無量千萬億阿僧祇劫，正法住世亦倍壽命，像法住世復倍正法。則正法二無量千萬億阿僧祇劫，像法亦爾。
疏若約一佛十事下，二、揀濫也。恐人誤謂一佛一因，而有多果，故為此揀。明此是多佛同修一因，何以見果種種差別耳。一佛證一，而果異者，如前已明。謂文殊問德首云：如來所悟，唯是一法，云何乃說無量諸法，現無量剎，化無量眾生等，故云德首已明。
時賢首菩薩以頌答曰：
疏：第二、答中意云：非唯因同，果德亦同，而見異者，隨機感耳，非佛自位，而有差別。何者？諸佛因、果具同、異故。謂同滿行海，是同因也。將此同因，隨所調伏，種種迴向。應機之果，是異因也。由此異因，感差別果；由上同因，同感真、應身、土等果。是則約佛，即同能隨異；約機，同處而見異。以生就佛，雖異而常同；以佛就生，雖同而見異；以佛望佛，能異之必同，其猶錦窠常同常異。瑜伽三十八：諸佛平等，唯除四法：一、壽量，二、名號，三、族姓，四、身相。意明隨機故。除此四事，餘皆等也。就果同中，自性身、土一向體同。自受用者，平等無二，相似名同；餘二身、土亦相似，名同，而隨機見異。故成唯識云：自性身、土，一切如來同所證，故體無差別。自受用身及所依土，雖一切佛各變不同，而皆無邊不相障礙。餘二身、土隨諸如來所化有情，有共、不共。所化共者，同處同時，諸佛各變為身為土，形狀相似不相障礙，展轉相雜為增上緣，令所化生自識變現。謂於一土有一佛身，為現神通，說法饒益。於不共者，唯一佛變。諸有情類屬佛異故。
鈔：疏第二、答中下，疏文有二：一、略敘答意，二、廣徵釋。前中印其因同，釋其果異，異自在物，同是佛同。
疏何者？諸佛因、果具同、異下，第二、廣徵釋也。於中有二：一、標，二、釋。今初，文殊向以因同難於果異。今明果亦有同，何以不知？因亦有異，故互為不說。故云俱有同、異。是則以佛就機，因、果俱異；廢機說佛，因、果俱同。然果同因異相隱，因同果異相顯，故文殊以顯難其所隱，使物齊明，成乎一道。
疏謂同滿行海下，二、釋相也。於中有四：初、通釋四義，二、結成同、異，三、引證同、異，四、別彰果同。今初，一、同滿行海者，二利行也。二、將此同因下，辨異因相，亦用上來二利行也。然法相宗，自受用身及受用土，自利行成；若他受用變化身、土，利他行招。然則利他亦能隨機而取異果，諸佛皆爾，亦得言同。若法性宗，二利皆成同因、異因。利他不圓，安得真報？自利不足，豈能利他？故隨二行，並成自果，俱能利他。但隨所宜，化類差別，故取異果耳。
疏是則約佛，即同能隨異下，第二、結成同、異。上直指因、果同、異之相，今此融通會釋。然有五句，此句唯約佛，既將同因迴成異因，故即同果能為異果；二、約機，同處而見異者，唯約生說，心自異故；三、以生就佛者，猶如四心同觀一境，一境不差，成本同義；四、以佛就生者，如雖一境，令四心見殊，成能異義；五、以佛望佛者，佛佛皆能隨機見異，即是同義。結云猶如錦窠常同常異者，融上五句，不離同、異無礙。
疏瑜伽三十八下，三、引證同、異。除意明隨機故一句是疏釋論，餘皆論文。
疏就果同中下，第四、別釋果同，以難見故。於中二：先正釋，後故成唯識下，引證，即第十論。於中四種身、土，文分為三：初、釋證自性身、土，既同所證，明是體同，如一室之空；二、自受用，如千燈光，同照室內；三、餘二身、土，即他受用及變化者，正證於前亦相似名同，而隨機見異。疏文有二：先標，後釋。今初，就隨機見異中有共、不共者，共為異，故名共；非是同義，不共隨化別故。上二皆異。然共、不共亦相似，名同；令其各見共、不共差，即隨機見異。
疏所化共者下，第二、釋也。於中三：初、釋共義，二、釋不共，三、雙結。今初，言佛各變者，如今釋迦化身，若一類眾生昔與阿閦、彌陀、藥師、寶集，皆悉有緣，應受其化。所化之者，身不可分。在賢劫時閻浮之處則阿閦如來化一佛身，為釋迦文；阿彌陀佛亦化一身，為釋迦文；藥師瑠璃光亦化一身，為釋迦文；寶集如來亦化一身，為釋迦文。同在迦毗菩提樹下，一時成佛，令諸眾生但謂是一釋迦文佛。如五盞燈同照一物，共發一影，實有多光，各發一影，而相雜故，謂之為一。如其一人屬於五佛，如上所明。若百千人同屬五佛，亦如是見五佛為一。
疏於不共者，唯一佛變者，第二、釋不共。設見十方百千化佛，亦是一佛化現諸身耳。
疏諸有情類屬佛異故者，第三、雙結釋成。就上來共、不共義，上來皆是論文，唯屬佛異故一句，義引。彼論具，云：諸有情類無始時來種性法爾，更相繫屬。或多屬一，或一屬多，故所化生有共、不共。不爾，多佛久住世間，各事劬勞，實為無益，一佛能益一切生故。釋曰：不爾已下，即彼論文彈餘師義。然應更有或多屬多，或一屬一，文無者略。又彼論云無始時來種性法爾，今雖取彼共、不共義，但約結緣，不必法爾。然攝論中有三師義：一云皆共，一一皆度一切等故。二云不共，以類本來相屬別故。如慈氏、釋迦同事底沙佛。佛見釋迦所化先熟，為之入定，令其七日忘下一足，說偈讚佛。超於彌勒九劫先成，豈非別耶？三云有共、不共。若一向共，何用多佛？若一向不共，不應歷事多佛？願度一切，不應以己所化眾生付囑後佛？今唯識論即第三正義，略彈共家，不彈不共。
疏：偈中義理多含，故文勢非一，且分為二：初二偈印其立宗，明真身無二。餘偈答其疑難，辨應有異、同。
今初，初句總印。先標文殊者，警其聽受。法常爾者，明因、果無異，法爾常規。餘顯一相，略明四一：初句法一，以法常故，諸佛亦常；次句人一；次句因一；後偈果一。略舉其五：一者、身一，此有二義：謂若約所證法界為身，則體同為一；若兼能證無罣礙智為身，即相似名一。下既別明心、智，則正當初意，然體同義異。二、心一，八識心王俱不可知故。三、智慧一，四智、三智、二智、一智，皆無別故。四、十力一。五、無畏一。此五亦略攝諸德。
鈔：偈中，疏略明四一者，上以因一難於果異，今此具明因、果一相。
疏然體同義異者，通妨。恐有難云：既取初義體同為一，則一佛證時，一切皆證。若約出現，實如所難。佛見眾生，皆已證竟。今約現事，故為此通。以體就能，有證未證。千燈一室，所照同空。以燈就空，空體無二；以空就燈，有照未照。隨燈各取，各屬本燈。佛義亦爾。
疏八識心王等俱不可知者，以非佛無心，但深妙玄奧，難知相耳。故出現品云：如來心、意、識俱不可得，但以智無量，故知如來心耳。既云知如來心，則非無心矣。彼有十相，一一皆云是為如來心第一相等，諸菩薩摩訶薩應如是知。今取佛佛之心皆不可知，故名一耳。
疏：二、答疑難中分二：初二偈總明隨機見異。於中，前偈約佛，後偈約機。前中即隨本異因，為物迴向，各得差別，故云如是。如是即差別之義也。略舉十中三事耳。即隨所化眾生而取佛土。後偈約機者，約佛，則剎等皆圓；約機，隨行見別。如直心為行，則見不諂之國。故眾生之類，是菩薩佛土。
鈔：疏前中即隨本異因等者，如眾生宜以直心土化，菩薩即將直心因取直心土等，即隨諸眾生，應以何國起菩薩根而取佛土等。故云得如是佛土，謂染、淨等土相不一故。
疏：餘六偈展轉釋疑分四：初、一偈有疑云：若皆圓滿，何以不見？答意云：眾生不見，豈得云無？然有三義：一、約他受用，則地前凡小眾生不見；二、約自受用，則等覺眾生亦皆不見；若約即應同真，權教菩薩不見。
次偈有疑云：若皆不見，何以知有？釋云：有見者故，亦有三義：初、則淨意樂地已去，由願自在力故，見他受用；二、淨無塵習，普賢願滿，方見自受用；三、圓解之人則名心淨，即應見真。意在初、後，義兼中間。
三、有一偈疑云：若應由物見，何名佛土？釋云：佛威神故，則知生、佛共成，既攬同成異，亦稱體成益。
四、有三偈釋疑云：上云眾生不見淨剎，又云佛神力令異，為剎體處別，佛有分別耶？故釋云：剎實同處，佛亦無心，物自見異耳。於中初半顯實云：剎無分別，佛無憎、愛，分別即差別義。故晉經云：佛剎無異相如來無憎愛。若順今經，亦可此二通佛及剎。次半偈明異自在物。次半偈明正見剎異。次半偈彰非佛咎。次三句釋佛無憎、愛：有感便現，非佛有愛；無感不見，非佛有憎。末後一句總結，一切諸佛法皆如是，隨機隱顯，真體常存。亦通結一段。
鈔：疏答意云：眾生不見，豈得云無者，即同淨名經云：爾時舍利弗承佛威神，作是念：若菩薩心淨，則佛土淨者，我世尊本行菩薩道時，意豈不淨？而是佛土不淨若是。佛知其意，即告舍利弗：日、月豈不淨耶？而盲者不見。對曰：不也。世尊！是盲者過，非日、月咎。舍利弗！眾生罪故，不見如來佛國嚴淨，非如來咎。舍利弗！我此土淨，而汝不見。即其義也。
疏亦有三義：初、則淨意樂地者，此中三義對前三義，由初他受用身，地前不見，此辨登地，則見。下二例知。
疏既攬同成異，亦稱體成益者，既是如來將其同因以取異果，故令圓機，即應見真，故云稱體成益。
疏若順今經，亦可此二通佛及剎者，上取晉經意。無分別是無差別，故但屬剎；無憎、愛約心，故但屬佛。今直按文，佛具無分別、無憎、愛。以無分別智，心平等故，剎亦無分別，無憎、愛。以境但無心，即無分別，何有憎、愛？是則佛字兩用：佛無分別，佛剎無分別等。
疏次半偈明異自在物者，此明見異之因，因心及業故。下半正明見異。
爾時諸菩薩謂文殊師利菩薩言：佛子！我等所解，各自說已，唯願仁者以妙辯才演暢如來所有境界。何等是佛境界？何等是佛境界因？何等是佛境界度？何等是佛境界入？何等是佛境界智？何等是佛境界法？何等是佛境界說？何等是佛境界知？何等是佛境界證？何等是佛境界現？何等是佛境界廣？
疏：第十、佛境界甚深。十信觀圓，便造佛境。於中亦先問，後答。問中分二：初、標能、所問人。大眾同問者，攝別歸總故。總、別無礙，六相圓融。問文殊者，佛境甚深，除般若妙德，無能達故。始信終智，皆託佛境故。無按定結難者，表尊敬故。若人若法，難致詰故。二、佛子！我等下，正申請問。又分為二：初、結前標後，加讚妙辯者，敬上首故。二、何等下，別顯問端。句有十一：初總，餘別。初、境界有二：一、分齊境界，謂從十地因後，果位之法是佛所有；二、所緣境界，謂佛所知之境並非餘測，總為佛境。二、謂問佛境以何為因。三、請佛境度生儀式。四、應機普入世間。五、能知之智。六、所知之法。七、圓音起說。八、明知體、相。九、內證平等。十、顯現何法。十一、量之大小。並非因位作用所及，亦非下位能知，故云佛境。若約能知、能度等，即是分齊；約所知等，名曰所緣。能、所雙融，異即非異。言、思道斷，是佛境也。
鈔：第十、佛境界甚深，疏十信觀圓，便造佛境者，此明來意，亦辨在後之義。疏始信終智，皆託佛境者，文殊主二法門：一、主信，故善財初見，便發信心；二、主智，故善財後見，便見普賢。始入之信，亦信佛境；能度之智，亦證佛境耳。故文殊說。疏並非因位作用所及者，結也。此結分齊境。亦非下位所知者，通結二境。
時文殊師利菩薩以頌答曰：
疏：答中十頌，次第而答。唯廣一義，獨在於初，與總合辨，欲顯分量徧於總故，即深而廣故。初句總標體深。次句分量廣大。故佛地論引經釋云：諸佛境界，唯除虛空，無能為喻。次句釋上廣。後句釋上深。然有三義：一、約一切眾生即如來藏，更何所入？翻迷之悟，故云證入。二、約理，非即非異，故云入無所入。三、約心、境，心冥真境，故說為入。若有所入，境、智未亡，豈得稱入？實無所入，方名真入。即廣之深，本超言、念。即深之廣，安測其涯？
鈔：疏然有三義者，正釋第四句而實無所入言，仍取第三句釋之，故皆有證入之言。此三別者：初一、以理對悟說。二、以理對事說，謂生是事，與理非即，故有入言；與理非異，故無所入。三、正約心、境契合說，謂正冥境時，不作入解故。疏即廣之深下，總結一偈意。
疏：二、答因問。謂此因無限，略示三義：一、殊勝，以行超絕，無等等故；二、微妙，以證理深玄，盡法源故；三、廣大，以多劫說少，亦不盡故。
鈔：疏一、殊勝等者，三義並在偈中。
疏：三、答度問。謂隨其心器，意樂不同；隨其智力，解悟差別。誘引進修，令各獲益；以徧法界，委悉無謬；差別難知，故云佛境。
疏：四、答入問。謂世間即是眾生世間，國土即器世間。一切者，徧法界故。入有二義：一、以智身潛入，密益眾生故；二、以色身現入，顯益眾生。智身難知，文中偏顯。
疏：五、答智問。上半權智，橫無不知，故云自在；豎達三際，故無所礙。下半實智，故云慧境。平等如空，無若干也。虛空之言，亦兼喻上無罣礙也。權、實無礙，方為佛境。
鈔：疏無若干者，即淨名第三：其無礙慧，無若干也。
疏：六、答法問。法界是理，生界是事，攬理成事，理徹事表，故云無別。是故事則不待壞，而恆真；理則不待隱，而恆俗。非直廣大無限，亦乃甚深無際，究盡了知，故稱佛境。又法界是所證，生界是所化，了知是能證、能化，究尋其本，亦無差別，是難知之佛境也。
鈔：疏六、答法問，疏有二釋：前釋但融二境，後釋境、智雙融。前中攬理成事者，是依理成事門；理徹事表者，是真理即事門。但用此二，即顯無別。此影略明耳。亦應云理依事顯，即事能顯理門；事徹理源，即事法即理門。
疏是故事則不待壞，而恆真等者，成上二句。此成前句，以事全攬理，非色滅空，色性自空故。下句成下理徹事表，故不待隱，而恆俗也。
疏非直廣大下，結。謂生生稱真，則一一廣大；理非事外，是謂甚深。又理徧於生，故云廣大；即生即理，故曰甚深。此即結歸初總偈中深、廣義。
疏又法界是所證下，第二釋融境、智也。則究竟無差別言有其兩向：向上融二界通，向下融能、所了。故云究尋其本，亦無差別，即能、所契合，同一法界。
疏：七、答說問。一切言音隨性隨相，皆悉了知；未曾起念，故無分別，以一切差別言音，即是如來法輪聲攝故。以斯答說，音聲實相即法輪故。
鈔：疏以一切差別下，通妨。謂有問云：上問說法，今答智了，豈得同耶？故今答云：所了之聲，是佛法輪聲攝故；隨其類音，為說法故。出現品云：音聲實相即法輪故。賢首品亦云：能令三界所有聲聞者皆是如來音。故上疏云隨性隨相，皆悉了知。了相差別，隨宜之用；了性體融，一攝一切。
疏：八、答知，即心體。了別即非真知，故非識所識；瞥起亦非真知，故非心境界。心體離念，即非有念可無，故云性本清淨。眾生等有，惑翳不知，故佛開、示，皆令悟、入。即體之用，故問之以知；即用之體，故答以性淨。知之一字，眾妙之門，若能虛己而會，便契佛境。
鈔：疏八、知，即心體者，此句標示。上智，即對所證之法明能證之智。今直語靈知真心，異乎木、石者，通能、所證也。
疏了別，則非真知下，雙會南、北宗禪，以通經意。此句即遣南宗病也。謂識以了別為義，了見心性，亦非真知。淨名云：依智不依識。謂分別名識，無分別名智。今有了別之識，故非真知，真知唯無念，方見。
疏瞥起亦非真知者，此釋第二句，遣北宗之病也。北宗以不起心為玄妙，故以集起名心；起心看心，是即妄想，故非真知。是以真知必忘心遺照，言、思道斷矣。故勝天王般若問云：云何菩薩修學甚深般若，通達法界？佛告勝天王言：大王！即是如實。世尊！云何如實？大王！即不變異。世尊！云何不變異？大王！所謂如如。世尊！云何如如？大王！此可智知，非言能說，離相無相，遠離思量，過覺觀境。是謂菩薩修行甚深般若，了達甚深法界。釋曰：但以無念心稱此而知，即同佛知見。經云：如實即無念，是用無念心見聞覺知。覺知一切事法，心常寂靜，即如來藏。
疏心體離念，非有念可無者，雙會二宗，釋第三句。以北宗宗於離念，南宗破云：離念，則有念可離；無念，即本自無之。離念如拂鏡，無念如本淨。今為會之。起信既云心體離念，亦本自離，非有念可離，亦同無念可無，即性淨也。非看竟，方淨。若無看之看，亦猶無念念者，則念真如也。
疏眾生等有，惑翳不知下，釋第四句。即用法華開、示、悟、入佛知見意，謂開除惑障，顯示真理，令悟體空，證入心體也。大意然矣。此有多釋，已如前引，今更略舉禪門釋之。北宗云：智用是知，慧用是見。見心不起名智，智能知；五根不動名慧，慧能見。是佛知見。心不動是開；開者，開方便門。色不動是示；示者，示真實相。悟，即妄念不生；入，即萬境常寂。南宗云：眾生、佛智，妄隔不見。但得無念，即本來自性寂靜為開。寂靜體上，自有本智。以本智能見本來自性寂靜，名示。既得指示，即見本性，佛與眾生本來無異為悟。悟後於一切有為、無為、有佛、無佛常見本性。自知妄想無性，自覺聖智，故是菩薩。前聖所知，轉相傳授，即是入義。上二各是一理。前之略釋是疏本意。餘如別說。
疏即體之用，故問之以知下，會違。謂前問問知，今答性淨，都無知言，何以會通？故為此會。故水南善知識云：即體之用名知，即用之體為寂，如即燈之時即是光，即光之時即是燈。燈為體，光為用，無二而二也。知之一字，眾妙之門，亦是水南之言也。若能虛己下，勸修，即可以神會，難以事求也。能如是會，非唯空識而已，於我有分也。
疏：九、答證問，即證大涅槃三德圓也。非業繫故，解脫也。非煩惱者，轉煩惱即菩提，是般若也。無物者，虛相盡故，法身顯也。無住處者，成上法身，無所在也。無照者，成上般若，能證相寂也。無所行者，成上解脫，無業行之用也。由無用故，用彌法界；由無照故，無所不知；由無在故，無所不在。故結句云平等行世間也。是謂三德祕藏，佛之境也。
鈔：疏九、答證問，疏文有三：初、標舉，二、釋相，三、結示。疏非業繫故下，釋相。於中有三：初、經中七字示三德體，二、無住處下八字拂三德相，三、以第四句辨三德功能。疏由無用故下，釋第四句。今上體、相不二，故功用普周也。三、是謂三德下，結示三德。廣義已見玄中，下出現品復重解釋，此但撮略對文耳。
疏：十、答現問。上半所現：初句橫盡十方，次句豎窮三際；下半能現，並於如來圓鏡智中無念頓現。故出現品云：菩提普現諸心行，即斯義也。上來辨十甚深，即問答竟。
爾時此娑婆世界中一切眾生所有法差別、業差別、世間差別、身差別、根差別、受生差別、持戒果差別、犯戒果差別、國土果差別，以佛神力，悉皆明現。如是東方百千億那由他、無數、無量、無邊、無等、不可數、不可稱、不可思、不可量、不可說、盡法界、虛空界一切世界中所有眾生法差別，乃至國土果差別，悉以佛神力故，分明顯現。南、西、北方、四維、上、下亦復如是。
疏：自下，第二、現事、結通。於中二：先現事，後結通。今初，因何而現？上來十首法光，開曉眾生身、心故。佛力暫現，示相而答，令其目驗，而欣、厭故。所現有十：第一、法，即所行之法，謂三學等殊；二、業，謂正行漏、無漏等；三、集因苦果；四、身類不同；五、根機差別；六、四生非一；七、持戒，則人、天勝、劣；八、犯戒，則三塗重、輕；九、國土，則依處染、淨；十、說法，則近報淨居，聰明利智，速具佛法。此經文闕，晉本具之。
又此亦可配十甚深，以是示相答故：一、法首，正教甚深；二、寶首，業果；三、勤首，懈怠難出；四、財首，觀內身等；五、德首，佛法一味，隨根異說等；六、覺首，往善、惡趣；七、智首，六度順行，通為持戒之果；八、目首，佛田平等，但犯戒、布施得果差別；九、賢首，隨心世界有差別等；十、晉經既有說法，即是說佛境界法也。
第二、如是下，結通廣徧。於中二：初結東方；後南、西下，類餘九方，亦現十事。以此處說法，則現事通於十方；餘處說法，亦應類此，總為一法界大會。思之。問明品辨信中解竟。
鈔：疏因何而現下，疏文有三：初、來意，可知；二、所現有十下，釋文；三、又此亦可下，重會前文。二中持戒即人、天勝、劣等者，如第二地。
疏說法，即近報淨居，聰明利智等者，皆智論文。論第十三引育王經云：育王常供養眾僧。有一比丘口內馨香。育王懷疑，試而驗之，方知本有。問其所因？比丘答云：迦葉佛時，說法之果。復問：說法果唯爾耶？答：此是華報。問云：果報云何？因說偈云：大名聞端正得樂及恭敬威光如日月為一切所愛辯才有大名能盡一切結苦滅得涅槃如是名為十。此即說法之果也。
疏又此十亦可配十甚深者，重會前文。不為此釋，則現事無由，理必合爾，但文影略，故致亦可之言。
疏：淨行品第十一四經。：釋此一品，五門分別：初、來意者，夫欲階妙位，必資勝行；有解無行，虛費多聞。故前品明解，此品辨行。又前明入理觀行，今辨隨事所行。又前行此願，並義次第，故次來也。
鈔：初、來意有三：初一、通對前後辨來，謂欲成妙位，是後十住故；前品明解，即是對前。二、又前明入理下，此及第三俱是對前，二即以行對行，但理、事不同。三即以願對行，則二品全別。故前品具解、行二義，此品具行、願二義故。
疏：次釋名者，梵云具折囉，此云所行；波利，此云皆也，徧也；戍提，云清淨也。謂三業隨事緣歷，名為所行；巧願防非，離過成德，名為清淨。又悲、智雙運，名為所行；行越凡、小，故稱清淨。以二乘無漏不能兼利，非真淨故。得斯意者，舉足、下足，盡文殊心；見聞、覺知，皆普賢行。文殊心故，心無濁亂，是曰清淨；普賢行故，是佛往修，諸佛、菩薩同所行也。所行即淨，持業釋也。
鈔：疏次釋名中二：先正釋；後得斯意下，辨行功能。疏文殊心故下，覆成上二。然即賢首品初生起之意，尋文，可知。
疏：三、宗趣者，以隨事巧願防心不散，增長菩薩悲、智大行為宗，成就普賢實德為趣。
疏：四、解妨者，問：文中但辨一百餘願，何有行耶？答：文中辨行，略有數重，謂就所歷事中，始自出家，終於臥覺，皆事行也；知家性空，理行也。觸境不迷，善達事、理，智行也。以願導智，不滯自利，大悲行也。上二不二，悲、智無礙行也。遇違、順境，心不馳散，止行也；智不沈沒，觀行也。即止、觀雙運行也。又對於事境善了邪、正，當願眾生，皆假觀也；知身空寂，心無染著，空觀也；見如實理，中觀也。或先空後中，或先假後空，或一，或二，或一念頓具，斯為妙達三諦觀之行也。又所造成行，皆施眾生；不起二乘之心；安忍強、軟兩境；唯增善品；心不異緣；妙達性空；善巧迴轉；皆願利物，同趣菩提；二乘、天魔所不能動；善知藥、病，決斷無差。即十度齊修之行也。又皆願利生；皆成佛德；見惡，必令其斷；見善，必令其具。即四弘誓願之行也。故智首總標諸德，以求其因；文殊令善用心，頓獲眾果。但言惟願，豈不惑哉？復有問言：夫妙行者，統唯無念。今見善見惡，願離願成，疲役身心，豈當為道？答：若斯見者，離念求於無念，尚未得於真無念也，況念、無念之無礙耶！又無念但是行之一也，豈成一念頓圓？如上所明也。行學之者，願善留心！
鈔：疏四、解妨中有二：一、唯願無行妨，二、辨所行非真妨。前中二：先問，後答。於中又二：先列，後結。前中略有六重：一、事、理無礙行；二、以願導智下，悲、智無礙行；三、遇違、順境下，止、觀雙流行；四、又對於事境下，三觀一心行；五、又所造成行下，十度齊修行；六、皆願利生下，四弘誓願行。六中前三各有三義。初中三者，一、歷緣造修，事行也；二、觸境不迷，理行也；三、雙達事、理，即事、理無礙行也。第二行中含三行者，一、大悲行，二、初對悲行，總為智行，三、悲、智雙運行。四中有五：別明空、假、中為三，四、三觀不次第為一行，五、三觀一心為一行。三、五、六者，並文處可知。三觀如前後說。
爾時智首菩薩問文殊師利菩薩言：
疏：第五、釋文中二：先智首問，舉德徵因；後文殊答，標德顯因。今初，亦先標問、答之人，後陳所疑之問。今初，此二菩薩為問、答者，歷事巧願，必智為導故；事近旨遠，唯妙德故。文殊，則般若觀空；智首，則漚和涉事。涉事，不迷於理，故雖願而無取；觀空，不遺於事，故雖寂而不證。是為權、實雙游，假茲問答。
鈔：疏漚和涉事者，漚和俱舍羅，此云方便善巧，即肇公宗本論文。論云：漚和般若者，大慧之稱也。諸法實相，謂之般若；能不形證，漚和功也。適化眾生，謂之漚和；不染塵累，般若力也。然則般若之門觀空，漚和之門涉有。涉有，未始迷虛，故常處有而不染；不厭有而觀空，故觀空而不證。是為一念之力，權慧具矣；一念之力，權慧具矣！好思，歷然可解。
疏：二、陳所問中有二十云何，總十一段，段各十句，成一百一十種德。第一段、明三業離過成德，二、得堪傳法器，三、成就眾慧，四、具道因緣，五、於法善巧，六、修涅槃因，七、滿菩薩行，八、得十力智，九、十王敬護，十、能為饒益，十一、超勝尊貴。此十一中，若就相顯，二、四與六，此三唯因；八及十一，此二唯果；餘通因、果。或攝為四對因果：初、二十句問福因福果，先因，後果；次、二十句問慧因慧果，先果，後因；三、二十句問巧解因，觀行果；四、有五段問修行因，成德果，初一為因，餘四為果。或分為二：初十云何問淨行體，是問因義；後十云何問行所成，是問果義。以善修七覺等，亦是淨行之能故。皆言云何得者，為修何行而得之耶。初十望後，故說為因；望歷緣巧願，成淨行體，即是於果未是圓果，而是分果。故上總云舉果徵因。
鈔：疏二、陳所問中文二：先、總科；二、此十一中下，料揀。自有三意，可知。三中以善修七覺下，解妨。謂有問云：其初意中二、四與六，此三明因，如何今十皆得名果？故為此通。以約相顯，望菩提、涅槃，此三為因；是初十成，故得稱果。皆言下，釋云何得言。從初十望後下，重通伏難。問：初十既因，何以前科云智首舉德徵因？答意可知。則智首總問因、果之德，文殊總舉歷緣巧願，則皆成矣。
佛子！菩薩云何得無過失身、語、意業？云何得不害身、語、意業？云何得不可毀身、語、意業？云何得不可壞身、語、意業？云何得不退轉身、語、意業？云何得不可動身、語、意業？云何得殊勝身、語、意業？云何得清淨身、語、意業？云何得無染身、語、意業？云何得智為先導身、語、意業？
疏：今分為二：初之一段總問其果，後十別明。今初十句得此十種三業，成下十果：由無過三業，故超勝尊貴；由不恚害，故常為饒益；由無餘惑，不可譏毀，故十王敬護；由惡緣不可壞，得佛十力；由修行不退轉，滿菩薩行；由遠離諸相，如如不動，成涅槃因；由德行殊勝，故於法善巧；由體清淨如虛空，故成具道緣；由涉境無染，故得堪傳法器；由智先導，故成就眾慧。
鈔：疏今十句下，疏文分三：初、依總、別科釋，二、先果後因釋，三、當句對惑釋。今初，則十一段皆是所成之果，兼含料揀中第三意。初十為能成，下十為所成。從後倒牒十果，按次釋文，謂：第一無過失三業得第十一超勝尊貴果，第二不害三業得第十能為饒益果，三成第九，四成第八，五成第七，六成第六，七成第五，八成第四，九成第二，十成第三，唯後二前卻耳。亦可如次，猶涉境無染，故成眾慧；智為先導，成就法器。其中加字，已當釋文。如云無恚害，以恚釋害；以涉境釋於無染，約體釋於清淨等，細尋歷然。
疏：又由後十能成就此十。以十，三業永無失等，唯佛不共。分分無失，亦通於因。又此十句：初一總顯無過，次八別顯無過，後一總出其因。若以智慧為先導，身、語、意業常無失故。又於中八：前二離過，後六成德。
鈔：疏又由後十下，二、先果後因釋。以初十句為果，後之十段百句為因，故云永無失等，唯佛不共。永無失等者，等下九句，不害業等。言不共者，即十八不共法，謂：一、身業無誤失；二、無卒暴音；三、無種種想；四、無不定心；五、無忘失念；六、無不擇捨；七、欲無退；八、念無退；九、精進無退；十、定無減；十一、智慧無減；十二、解脫無減；十三、身業智為先導，隨智而轉；十四、語業智為先導，隨智而轉；十五、意業智為先導，隨智而轉；十六、知過去無著無礙；十七、知未來無著無礙；十八、知現在無著無礙。廣如別章。今以十句通攝十八，謂：初二即初三，一由三業無過害故；次二即次三，由有念、定、慧故，不可毀壞故，三皆云無；五、六即七、八、九；七即定、慧、解脫，三種無減，故稱殊勝；八、九即後三，三世無著無礙，故云清淨無染；十即十三、十四、十五，智為先導，隨智而轉。故疏云永無失等，唯佛不共。今約分分，故為後因。
疏：又後九中不隨於瞋，故不害；不隨於慢，故不可毀；不隨惡見，故不壞敗；不隨於疑，故不退動，恆修勝行；不隨於貪，故清淨無染；不隨於癡，故智為先導，所作稱真。如是等業，云何而得？
鈔：疏又後九句下，三、當句對惑釋，以破六根本惑，成斯十句。疑攝三句，貪攝於二，餘四各一，故六攝九。
云何得生處具足、種族具足、家具足、色具足、相具足、念具足、慧具足、行具足、無畏具足、覺悟具足？
疏：後十段別明中，初一異熟果，次四士用果，次二離繫果，次一增上果，後二等流果。今初，即修道之器。以菩薩起修行時要具此十，方成二利之行，瑜伽具釋。一、常生中國有佛法處；二、種族尊貴，非下賤等；三、生信向三寶修善之家，非外道等家；四、形色端嚴，非醜陋等；五、具丈夫相，諸根不缺；六、正念不忘，亦宿念現前；七、慧悟高明，善解世法；八、柔和調善，離過修行；九、志力堅強，故無怯弱；十、性自開覺，不染世法。又無畏者，依智度論，菩薩有四種無畏：一、總持無畏，於法記持，不懼忘失；二、知根無畏，知根授法，不懼差失；三、決疑無畏，隨問能答，不懼不堪；四、答難無畏，有難皆通，不懼疑滯。今並皆得，故云具足。又此十事，若約法者，生在佛家，是生處具足等。思之。又具足者，唯佛一人云云。
鈔：疏初一異熟果者，俱舍顯相頌云：異熟無記法有情有記生二，等流似自因三離繫由慧盡四若因彼力生是果名士用五除前有為法有為增上果。釋曰：初二句異熟果相，但是無覆無記，不通非情。從善、惡感，名有記生。次句等流果相，似於同類、徧行自因。次句離繫果相，由慧盡者，慧則擇也，盡則滅也，謂此擇滅，離繫所顯，故將擇滅釋離繫果。次二句士用果相，若法因彼勢力所生。如因下地加行心力，上地有漏、無漏定生，及因清淨靜慮心力生，得變化無記心等離繫，名為不生士用；為因道力證得，亦得士用果名。後二句增上果相，有為法生，餘法不障，是增上果。故唯有為。除前已生有為之法，謂果望因，或俱或後，必無前果後因，故云除也。除此前外，餘諸有為為增上果，論云：增上之果。問：士用、增上，二果何殊？答：士用果名唯對作者，增上果稱通對所餘，如匠所成對能成匠，俱得士用、增上果名。對餘非匠，唯增上果。非匠不造，故非士用。瑜伽三十八云：習不善故，樂住不善等，為等流果。或似先業，後果隨轉。釋曰：此有二義，釋於等流。後義果似於因，即俱舍意，如殺生因等得短壽果；前義即於後果之上行因似因，如前世殺生，今亦好殺等。瑜伽又云：以道滅惑，名離繫果。四人工等事，由此成辦稼穡財利等果，為士用果。若眼識等，是眼根等增上果；身分不壞，是命根增上果。二十二根各起自增上果，當知一切名增上果。餘例可知。然上所引俱舍，即是根品。彼論以六種因成斯五果，非今所要。
疏瑜伽具釋者，第六迴向初當廣釋之。即有八種異熟，今開成十句：今生處具足，總明，義當財位果；二、即種族果；三、亦財位；四、即大色果；五、人種性果，非不男等；六、信言果，意由念具故；七、名譽果；八、義當壽命，離過修行，無夭逝故；九、大力果；十、亦大力，智力覺悟故。疏無畏下，隨難重釋。
疏又此十事下，約法。言生在佛家者，菩提心家故。等者，等於餘句，謂：二、種族即具佛種性，謂自性住性，習所成等。三、明家即真如為家，亦四家故，四家如七地。四、明見佛性，如見色故。故涅槃云：佛性有二：一、色，二、非色。如來所見為色故。五、相謂有悲、智等，為菩薩相故。餘之五句，經自約法，可知。疏又具足下，重釋具足之言。上約橫具為具足，今約豎說之。
云何得勝慧、第一慧、最上慧、最勝慧、無量慧、無數慧、不思議慧、無與等慧、不可量慧、不可說慧？
疏：第二、十慧下，四段明士用果中，一、慧為揀擇，二、力謂修習，三、善巧謂智，四、道品助修，悉以三業而得成就。今初言慧者，即道之體。十中，一、勝世間故，二、過二乘故，三、揀權教故，四、佛果超因故。上四揀劣，餘六當體：一、無分量，二、無若干，三、超言、念，四、無等匹，五、難比校，六、唯證相應。欲言其有，無相無形；欲言其無，聖以之靈；欲言俱者，慧無二體；欲言雙非，非無詮顯。故不可說。
云何得因力、欲力、方便力、緣力、所緣力、根力、觀察力、奢摩他力、毗鉢舍那力、思惟力？
疏：第三、力者，即具道因緣。皆言力者，此十各有資道之能故。一、因力者，即是種性。謂已有習種，無倒聞熏，與性種合，故名為因。梁攝論云：多聞熏習與阿賴耶識中解性和合，一切聖人以此為因。無性攝論云：此聞熏習雖是有漏，而是出世心種子性。二、欲力者，有勝欲樂，希大菩提及起行故。三、方便者，謂造修力，依六方便成悲、智故一、慈悲顧戀，二、了知諸行，三、欣佛妙智，四、不捨生死，五、輪迴不染，六、熾然精進。攝論廣說。四、緣力，謂善友勸發。五、所緣力，即所觀察悲、智之境。六、根，謂信等。七、觀察者，謂於自他、事理、藥病善揀擇故。八、奢摩他，此云止也。九、毗鉢舍那，此云觀也。瑜伽、起信等論、深密、涅槃等經，廣辨其相，具如別章。今略顯其相，以為十門：一、心、行稱理，攝散名止。二、止不滯寂，不礙觀事。三、由理、事交徹，而必俱遂，使止、觀無礙而雙運。四、理、事形奪而俱盡，故止、觀兩亡而絕寄。五、絕理、事無礙之境與泯止、觀無礙之心，二而不二，故不礙心、境而一味；不二而二，故不壞一味而心、境。六、由即理之事收一切法，故即止之觀亦見一切。七、由此事即是彼事，故令止、觀見此心即是彼心。八、由前中六，則一、多相入而非一；七，則一、多相是而非異。此二不二，同一法界，止、觀無二之智頓見即、入二門，同一法界，而無散動。九、由事，則重重無盡，止、觀亦普眼齊照。十、即此普門之智為主，故頓照普門法界時，必攝一切為伴，無盡無盡，是此華嚴所求止、觀。十、思惟者，籌量應作、不應作故。
鈔：疏即是種性者，謂種性位。由於習種合於性種，方名種性也。性種即自性住性，為正因性，即是涅槃第一義空性也。習即新熏修成之性，決為佛因，稱為種性。引證可知。言無性攝論者，即第八論。釋因緣云：諸菩薩因緣，即有言聞熏習是無分別智及如理作意。釋論中云：因即能作因緣義。有言者，大乘言音。聞謂聽聞。由此引功能差別，說名熏習。以此為因，所生意言，順理清淨，名如理作意。
疏攝論廣說者，即第七論。瑜伽四十五：明內、外各有六方便。此即內六。
疏瑜伽、起信等論者，前第一經疏中已引起信；今略引瑜伽，即七十七菩薩地品中。彼論亦引深密慈氏問世尊：如來說四種所緣境事：一、有分別影像所緣境事，二、無分別影像所緣境事，三、事邊際所緣境事，四、所作成辦所緣境事。幾奢摩他所緣境事，幾毗鉢舍那所緣境事？世尊答云：初一毗鉢舍那所緣境事，次一奢摩他所緣境事，後二是俱所緣境事。釋曰：初一即事，二即是理，故無分別智緣；三、四通事、理，故用二為能緣，則是以事對觀義也。故前第一經疏中已為出意，但不順無分別智證如中義耳。廣如彼說。今取一義，故不言是非，以明十重從粗至細，自淺暨深故。初二止、觀別行：一即瑜伽奢摩他品，二即毗鉢舍那品。下八皆雙運品，而三正是雙運。對第四雙遮，此為雙照。若取別義，雙照皆觀，雙遮皆止。上四以理、事為能成，止、觀為所成。五、融於心、境，即合前三、四二門。以初二事、理即三、四所融，故絕事理即第四門中境，無礙即第三門中境；泯止、觀即第四門止、觀，無礙止、觀即第三門止、觀。合上二重止、觀與二重之境，明非一、異。不壞二相，故不一；二體無異，故不二。故雖融心、境，方是事理無礙之門。但言相融，不說何者是止是觀者，此通三意：一、但融上二重止、觀，即是此門止、觀。二者、照斯二而不二、不二而二，即是於觀不取諸相，即名為止。三者、不礙心、境，而一味，成即觀之止；不壞一味，而心、境，成即止之觀。後五即事事無礙門中止、觀：六、是一多相容不同門；七、是諸法相即自在門；八、即合前即、入，義當同時具足門；九、即因陀羅網境界門；十、即主伴圓明具德門。欲顯後後深於前前，故合即、入耳。餘可思準。此亦一處明示止、觀，兼廣演玄言。
云何得蘊善巧、界善巧、處善巧、緣起善巧、欲界善巧、色界善巧、無色界善巧、過去善巧、未來善巧、現在善巧？
疏：第四、於法善巧，皆約流轉以明。前四，流轉之體；三界，流轉之處；三世，流轉之時。三科之義，略如前釋，廣如別章。緣起，六地廣明。三界、三世，如前後釋。皆言善巧者，一、善知彼法空無所有，二、善知不壞假名分別法相，加能攝無盡，彌善巧也。
鈔：疏皆約流轉以明者，由善巧義通還滅故。總釋善巧，乃有三義：一、知理；二、知事；三、云加能攝無盡，正是事事無礙兼於事理無礙。故大品云：一切法趣色，色尚不可得，云何當得有趣、非趣？一切同歸於空，諸法之空不異色空，故即事理無礙意。今取一攝一切，即事事無礙善巧。開此為二，便有四義。瑜伽五十六、七廣說三科善巧，多約相說，即第二義。
云何善修習念覺分、擇法覺分、精進覺分、喜覺分、猗覺分、定覺分、捨覺分、空、無相、無願？
疏：第五、修涅槃因，七覺、三空。十地品廣說。
云何得圓滿檀波羅蜜、尸波羅蜜、羼提波羅蜜、毗梨耶波羅蜜、禪那波羅蜜、般若波羅蜜及以圓滿慈、悲、喜、捨？
云何得處非處智力、過未現在業報智力、根勝劣智力、種種界智力、種種解智力、一切至處道智力、禪解脫三昧染淨智力、宿住念智力、無障礙天眼智力、斷諸習智力？
疏：第六、滿菩薩行。此下二種明離繫果：初六度、四等，修即士用，滿即離繫，治諸蔽故；及第七、具足十力。並見上文。
云何常得天王、龍王、夜叉王、乾闥婆王、阿修羅王、迦樓羅王、緊那羅王、摩睺羅伽王、人王、梵王之所守護、恭敬、供養？
疏：第八、十王敬、護，是增上果。
鈔：疏第八、十王敬、護，是增上果者，即有力增上，由己具德，令彼護故。
云何得與一切眾生為依，為救，為歸，為趣，為炬，為明，為照，為導，為勝導，為普導？云何於一切眾生中為第一，為大，為勝，為最勝，為妙，為極妙，為上，為無上，為無等，為無等等？
疏：第九、云何得與一切眾生為依下，二段明等流果。由本願力為依、救等，由本行力為第一等。今初，能為饒益。依等十句，如迴向初。第十、為第一下，超勝尊貴。十地論釋。今就佛果，略釋其相，謂如來功德海滿，更無所少，故稱第一。此亦總句。大者，體包法界故；勝者，自利圓滿故；最勝者，利他究竟故；妙者，煩惱障盡故；極妙者，所知障盡故；上者，望下無及故；無上者，望上更無故；無等者，望下無儔故；無等等者，望儔皆是無等者故。所以廣舉諸德者，欲顯行之勝故。上來問竟。
鈔：疏由本願力為依、救等，即瑜伽前意，行以昔修故。言由本行力為第一等者，即第二意。果似昔因，既為第一，故是行果。
爾時文殊師利菩薩告智首菩薩言：善哉，佛子！汝今為欲多所饒益，多所安隱，哀愍世間，利樂天、人，問如是義。
疏：第二、文殊答中文分為二：第一、歎問成益。饒益者，利益也。安隱者，安樂也。利樂者，即上二也。佛地論第七有五重釋利樂之義，已見光明覺品。
鈔：疏佛地論第七有五重者，一、修善因，得樂果故；二、離惡，攝善故；三、此世、他世益故；四、世、出世益故；五、福德、智慧益故。上之五重，各先義後利。
佛子！若諸菩薩善用其心，則獲一切勝妙功德：於諸佛法，心無所礙；住去、來、今諸佛之道；隨眾生住，恆不捨離；如諸法相，悉能通達，斷一切惡；具足眾善；當如普賢，色像第一；一切行、願，皆得具足；於一切法，無不自在；而為眾生第二導師。
疏：第二、佛子下，正酬其問。於中二：先標因成德，酬其舉德；後指事顯因，酬其徵因。
今初，先標其因，謂善用其心。心者，神明之奧，心正，則萬德攸歸。言善用者，即後歷緣巧願，觸境入玄。如上所辨。則獲下，顯所成德。初總，後別。總，謂一切勝妙功德，皆因用心。一百一十門德何足難就？可謂一言蔽諸。勝謂獨尊，妙謂離相。又德無不備，云勝；障無不盡，名妙。此之總句亦即酬上十種三業之總句也。餘九別顯。句雖有九，義亦有十，如次酬上十段之德：一、於諸佛法，心無所礙者，即初第一堪傳法器德，念慧覺悟，皆具足故。二、住去、來、今諸佛之道，即上成就眾慧，三世諸佛唯以佛慧為所乘故。三、隨眾生住，恆不捨離，即上具道因緣，成就種性，欲樂方便，常以眾生為所緣故。四、如諸法相，悉能通達，即十善巧，義無惑也。五、斷一切惡，即七覺、三空，揀擇棄惡，無越此故。六、具足眾善，即六度、四等。七、當如普賢，色像第一，由此故得十王敬、護。八、一切行、願，皆得具足，即是前文成就十力，得佛果位，方具足故。故晉經無此一句，而有成就如來一切種智。斯為十種智力，定無惑也。唯此一段望前不次，以內具種智，外具色相，此二同在果圓，前後無在，或譯者不迴。九、於一切法無不自在，故能與物為依、為救、為炬、為明。十、而為眾生第二導師，即是上文於眾超勝。上求第一，唯佛一人，今纔發心，則道亞至尊，故云第二。然舊經中亦云而為眾生第一尊導。故知第二，譯者意也。
鈔：疏一言蔽諸者，即論語云：詩三百，一言以蔽諸，曰思無邪。包曰：蔽，猶當也。謂歸於正。諸，之也。
佛子！云何用心，能獲一切勝妙功德？
疏：第二、佛子！云何下，指事顯因。於中三：初總徵，次別顯，後總結成益。
疏：二、別顯中五門分別：一、總明大意，文中總有一百四十一願。菩薩大願，深廣如海，應如迴向，非止爾也。此蓋示於體式，餘皆倣此。又非無表。一百者，十信圓融，一一具十也；四十一者，即四十一位也。明此諸位所有惑障，由此能淨；所有勝行，由此能行故。
鈔：疏四十一位者，此約行修有障等。第四十二即妙覺位，是所求故，無障非行故。
疏：二、通顯文旨。然此諸願，句雖有四，事但有三，義開為六。言三事者，謂初句願所依事，次句願所為境，後二句是願境成益。開為六者，初事有二：一者、內，謂菩薩自身根、識等，經云菩薩等故；二者、外，謂他身或依、正資具等，經云在家等故。次事亦二種：一、能發願者，二、所願眾生，經云當願眾生故。後事亦二：一者、自益，由此諸願，成前諸德故；二者、益他，由此發願，願眾生故。此後二句，或前句是因，後句是果，如云所行無逆成一切智等；或二俱是因，如云巧事師長習行善法等；或二俱佛果，如云永離煩惱究竟寂滅等；或俱通因、果，如云以法自娛了伎非實等；或三、四二句共成一句，如云演說種種無乖諍法等。亦可後二句中初句所入法，如云知家性空等；後句所成益，免逼迫等。以不必具，故合為一。
疏：三、別開義類。然上三事中，願所依事雖有多類，不出善惡、依正、內外，隨義準之。二、願所為境，其一一願盡該法界一切有情，不同權、小談有藏無故。又願即是行，成迴向故，一一皆成所行清淨善業行故。如云知家性空，則菩薩之心必詣空矣。三、願所為境成利益中，由願於他成種種德，自獲如前所說功德。然有二義：一、通，二、別。通，則隨一一願成上諸德，斯為正意。二、別顯者，如願於他得堅固身心無所屈，則自必成十種三業離過成德之德也；二、願於他具足成滿一切善法，則自成就堪傳法器；三、願於他深入經藏智慧如海，則自成眾慧；四、願於他具諸方便得最勝法，則自成就具道因緣；五、願於他語業滿足巧能演說，則自成就十善巧德；六、願於他得善意欲洗除惑垢，則自成七覺、三空；七、願於他所作皆辦具諸佛法，則自成滿菩薩行德；八、願於他捨眾聚法成一切智，則自成就如來十種智力；九、願於他皆如普賢端正嚴好，則自成就十王敬、護；十、願於他統理大眾一切無礙，則自成饒益為依、救德；十一、願他得第一位入不動法，則自成就超勝第一德。以斯十一配上答中總、別十一段，文並可知。通、別交絡，應成四句，謂一切願成一德，一切願成一切德等。以因願一、多相即，故成德亦一、多鎔融。
鈔：疏不同權、小談有藏無者，小乘謂唯佛一人有大覺性，權即五性。談其有者，藏其無者，在有佛性中故。又云通、別類異：通，即皆有；別，則有有佛性，有無佛性。
疏：四、對辨成例。謂若以初、後二事相對辨例，略有十例：一、會事同理例，如菩薩在家，事也；性空，理也。二、處染翻染例，如若得五欲，染也；拔除欲箭，翻染也。三、相似類同例，如若有所施，令一切能捨等。四、世同出世例，如上升樓閣，願升正法樓等。五、以因同果例，如正出家時，願同佛出家等。六、捨偽歸真例，如著瓔珞，願到真實處等。七、以人同法例，如見病人，願離乖諍等。八、以境成行例，如見湧泉，願善根無盡等。九、以妄歸真例，如見婆羅門，願離惡等。十、以近同遠例，如受和尚教，願到無依處等。
疏：五、正釋經文。長分為十：初、有十一願，明在家時願；二、有十五願，出家受戒時願；三、有七願，就坐禪觀時願；四、有六願，明將行披挂時願；五、有七願，澡、漱、盥、洗時願；六、有五十五願，明乞食、道行時願；七、有二十二願，明到城乞食時願；八、有五願，明還歸、洗浴時願；九、有十願，明習誦、旋禮時願；十、有三願，明寤寐、安息時願。
佛子！菩薩在家疏：今初、在家有十一願：初一總舉在家，以家是貪愛繫縛所故。若了性空，則雖處居家，家不能迫。次一在家行孝願，以是至德行本，故首而明之。大集經云：世若無佛，善事父母；事父母者，即是事佛。父母於我為先覺故，今翻令事佛者，生長法身故。護養一切者，一切眾生皆我子，故護之；一切男女皆我父母，故養之。生生無不從之受身，故平等敬之，法身佛故。次四受家室等願。然五欲射心，猶如箭中。王侯有宮，餘皆名室。次五在家所作事業等願。在頸曰瓔，在身曰珞。珞以持衣，瓔以繫冠。一切悉捨，亦捨心也。了聚無性，成佛智也。
鈔：疏以是至德行本者，即外典意。故孝經夫子語曾子曰：先王有至德要道，民用和睦，上下無怨，汝知之乎？注云：至德者，孝悌也。要道者，禮樂也。故上至天子，下至庶人，皆當行孝，無始終也。言行本者，俗典以孝為百行之本。下引佛教證。菩薩戒亦云：孝養師僧、父母，孝名為戒，亦名制止。
疏：第二、捨居家下，出家受戒時有十五願：初一正捨俗家。次三出家方便。僧伽藍者，此云眾園。眾有六和法，則事、理一味，故無諍也。大師謂佛，眾所宗故；小謂和尚，親所教故。若約末世，三師為大，七證為小。靡不有初，鮮克有終，故希不退。次四正落髮出家。袈裟者，不正色衣也。亦云染色，表心染於法，要無所染，方曰染也。然二乘之染亦非真染，必心染大乘，故云具大仙道。為於正法除其結使，方為究竟寂滅；落髮、披衣之後，為正出家。
餘七受學戒時，初三自歸，佛在之日，則五受之一；佛滅之後，受五、八戒，必依三歸。歸要三者，翻彼外道邪師、邪教及邪眾故。猶如良醫、良藥及看病人，煩惱病愈故，為與眾生為緣念故。三寶之義，至下，當釋。受學戒者，即十戒也，亦通五戒。優婆塞戒經云：欲受菩薩戒，先應徧受五戒、十戒、二百五十戒；若尼，則受六事及五百戒。受謂受戒，學即隨戒，願中即止、作二持。闍黎者，此云正行；軌範教授，故云具足威儀。和尚，此云親教，亦云力生；道力自彼生故，故翻云入無生智；依之得戒，故翻無依。具足戒言，義含二種：一則大比丘戒，二則菩薩戒。亦制意地，方為具足。
鈔：疏然二乘之染非真染等者，即涅槃第二。南經。哀歎品佛訶三修比丘云：汝諸比丘勿以下心而生知足！汝等今者雖得出家，於此大乘不生貪慕。汝諸比丘身雖得服袈裟染衣，其心猶未得染大乘清淨之法。汝諸比丘雖行乞食，經歷多處，初未曾求大乘法食。汝諸比丘雖除鬚髮，未為正法除諸結使。汝諸比丘！今當真實教敕汝等。我今現在大眾和合，如來法性真實不倒，是故汝等應當精進，攝心勇猛，摧諸結、使！釋曰：此以小乘方大，尚未能除所知無明，染法、空法，常住妙法，故云爾也。
疏五受之一者，一、善來，二、上法，三、三歸，四、八敬，五、羯磨。多釋不同，多依此五。
疏歸要三者，前歸敬序中已廣說竟。言至下，當釋者，即明法品。前是鈔廣，故此指下。
疏和尚，此云親教者，是昔時梵語，即龜茲已來梵言，正云鄔波陀耶，此云親教。
疏戒有二種等者，依比丘戒，則五戒、十戒、八戒皆為方便；五眾之最，為最勝法。若菩薩戒為具足，則比丘戒亦為方便，超二乘上為最勝法。願所成者，明是佛果。
疏：第三、若入堂下，七願明就坐禪觀時願：初四為修方便，次二正修止、觀，後一修行事訖。
疏：第四、下足住時下，明將行披挂時六願。下衣蓋醜，故願得慚愧。上衣即衫襖之輩。前已辨袈裟，故此直云僧伽梨。僧伽梨者，義云和合。新者二重，故者四重，要以重成，故云和合，即是三衣中第一衣故。
疏：第五、手執楊枝下，澡、漱、盥、洗時有七願。楊枝五利，是曰妙法；去穢為淨。西域皆朝中嚼楊枝，淨、穢不相雜。此為常規。凡欲習誦，別須用之。盥者，澡也。
鈔：疏楊枝五利者，一、明目，二、除痰，三、除口氣，四、辨味，五、消食。新經有十義。疏朝中嚼楊枝，淨、穢不相雜，此兩句語全是無行禪師於西域寄歸之書，南海寄歸傳亦廣說之。
疏：第六、手執錫杖下，乞食、道行時總有五十五願。更分為三：初十二願游涉道路；次見眾會下，十九願所覩事境；後見嚴飾下，二十四願所遇人物。
今初，錫者，輕也，明也。執此杖者，輕煩惱故，明佛法故。更有多義，具如經辨。今略明二用：一、執為行道之儀，二、振以乞食。故發相似之願。無依之道，是真道也。向無餘法，真涅槃也。真淨法界，心所履也。險道有二：一、多賊、鬼、毒獸，二、狹徑阻絕。初惑業罪苦，凡夫之險道也；後自調滯寂，二乘之險道也。皆為難處。不斷生死，而入涅槃，正法界也。
疏：二、覩事境願。初、覩眾會。謂眾聚多談無義，故願說深法；眾心易乖，故令和合。二、大柱者，舊經云大樹，梵云薩擔婆呼。，此云樹也；薩擔婆呼。，此云柱也。由茲二物呼聲相濫，古今譯殊。柱有荷重之能，一舍由之而立。翻此，願離我能之諍，忿恨何由而生！三、德猶叢林，森聳可敬。十一、陂澤者，畜水曰陂，不集諸流，故願一味。十二、說文曰：穿地通水曰池。沼即池也。取其盈滿，引法流故；亦可巧思穿鑿，能有說故。十三、汲者，取也。辯才演法，猶綆汲水。無憂林者，處之忘憂故。
疏：三、見嚴飾下，二十四願所遇人物。六、云獲根本智，滅眾苦者，若得見道無分別根本智，則斷惡道、業、無明故。三塗苦滅，則三苦、八苦亦皆隨滅；死及取蘊，直至金剛後根本智，則能永斷。
七、願入真實慧永無病惱者，此有二種：一、約入真見道之慧，斷身病之苦惱及煩惱病。謂一切惡趣諸煩惱品所有粗重是分別起，亦為身病遠因。至歡喜地，真見道中一剎那斷，頓證三界、四諦、真如，身病及惑永不復有。二、約金剛心慧，頓斷一切諸煩惱病及習氣、隨眠，證極圓滿真實勝義，諸惑永亡。依上解者，真實慧者即根本智，但約所滅惑、苦不同耳。
八、四大乖違成病，知空，則永無所乖。於佛菩薩能知恩德者，諸佛、菩薩始自發心，普緣眾生；難行苦行；不顧自身；垂形六道；隨逐眾生；見其造惡，如割支體；迄成正覺，隱其勝德；以貧所樂法，誘攝拯救；見其憍恣，示迹涅槃；留餘福教，以濟危苦。故自頂至足，從生至死，皆佛之蔭。斯之恩德，何可報耶？得人小恩，常懷大報；不知恩者，多遭橫死。故經云：假使頂戴經塵劫身為牀座徧三千若不傳法利眾生畢竟無能報恩者。故唯自利、利人，如說修行，為報佛恩耳。沙門，此云止息。畢竟止息，唯大涅槃。世之甲胄隨於師旅，進、忍甲胄趣於無師。能離五邪，方為正命，謂：一、詐現奇特；二、自說功德；三、占相吉、凶；四、高聲現威，令他敬畏；五、為他說法。行此五事，若為利養，皆邪命也。第三句通願離五，第四句但離初一。明斷，方稱長者。守王正法，始曰大臣。
鈔：疏三苦、八苦亦皆除滅者，由三塗苦滅，故生、老、病苦亦滅。由斷此惑，不造十惡業，故無怨憎會苦；由斷分別、欲貪，故無求不得苦及愛別離苦。從此唯有死及取蘊，至金剛無間道根本智，斷彼二苦。雖有漏善法此時猶在，行苦所隨，由被勝智照同法性，於解脫道不待擇滅，任運棄捨，功歸無間。上約法相說，取正體無分別智名為根本，以望加行得名。雖通諸位，而見道、金剛二處最顯，故略舉之。又有約法性，以本覺為根本智，以與始覺為根本故。此唯約解脫道證理時，與根本冥合，乃名獲得本覺根本。從此永無死及取蘊。雖斷惑證理，立二道名，然同一剎那，獲智亦爾。是故無間道斷見、修二障種時，即是解脫道時斷也。
疏一、約入真見道之慧等者，亦有二義，例同斷苦：斷身病之苦，牒前所斷；及煩惱病，是此所斷。謂一切下，出所斷體。粗重即是種子，分別揀於俱生。亦為身病遠因者，非近因故。如房色過度，是身病近因；由貪故爾，即為遠因。言一剎那斷者，至初地中廣釋。頓證三界、四諦、真如，至十迴向中釋。
疏二、約金剛心，頓斷一切諸煩惱病者，即俱生也。此上所轉捨。依上解下，結成前二。
疏諸佛、菩薩始自發心下，文中有三：初、列十恩，二、結成恩重，三者、引證。初十恩者，
一、發心普被恩。
二、難行苦行恩。猶如慈母嚥苦吐甘，捨頭、目、髓、腦、國城、妻、子，剜身千燈，投形餓虎，香城粉骨，雪嶺亡軀。如是等事，皆為眾生。
三、不顧自身者，一向為他恩。曾無一念自為於己，猶如慈母但令子樂，自殺不辭。經云：菩薩所修功德行不為自己及他人但以最上智慧心利益眾生故迴向。
四、垂形六道恩，謂已證滅道，應受無為寂滅之樂，而垂形六道，徧入三塗，長劫救物，入於地獄，以身救贖一切眾生。
五、隨逐眾生恩。上辨橫徧六道，今約長劫不捨。如子見父，視父而已，無出離心。如來隨之，如犢逐母，備將萬行，隨逐救攝，如須彌音徧淨天王得隨諸眾生永流轉生死海解脫門。
六、見其造惡，如割支體，即大悲深重恩。故善財童子謂無憂德神云：聖者！譬如有人唯有一子，愛念情至，忽見被人割截支體，其心痛切，不能自安。菩薩摩訶薩亦復如是，見諸眾生造煩惱業，墮三惡趣，受種種苦，心大憂惱。若見眾生起身、語、意三種善業，生人、天趣，受身、心樂，菩薩爾時生大歡喜。今略舉悲深，喜亦深故。
七、迄成正覺，隱其勝德者，即隱勝彰劣恩。十蓮華藏塵數之相，海滴難稱無盡之德，並隱不彰。但云百劫修成三十二相、三十四心，斷見、修惑；五分法身，覺樹初圓，如老比丘，同五羅漢。故法華中脫珍御服，著弊垢衣執除糞器往到子所八、以貧所樂法，誘攝拯救，即隱實施權恩。圓頓一乘隱而不說，乃以三乘、人、天小法教化眾生。此上二句，即淨名經第三香積品中：彼諸菩薩問維摩詰：今世尊。釋迦牟尼以何說法？維摩詰言：此土眾生剛強難化，故佛為說剛強之語以調伏之。言是地獄，是畜生，是餓鬼，是諸難處，是愚人生處，是身邪行，是身邪行報等，乃至云：如是剛強難化眾生，故以一切苦切之言乃可入律。彼諸菩薩聞說是已，皆曰：未曾有也！如世尊。釋迦牟尼佛隱其無量自在之力，乃以貧所樂法度脫眾生。斯諸菩薩亦能勞謙，以無量大悲生是佛土。
九、見其憍恣，示迹涅槃者，示滅生善恩。故法華云：若佛久住於世，薄福之人不種善根，貧窮下賤，貪著五欲，入於憶想妄見網中。若見如來常住不滅，便起憍恣，而懷厭怠，不能生難遭之想、恭敬之心。是故如來以方便說：比丘！當知：諸佛出世，難可值遇。乃至云：斯眾生等聞如是語，必當生於難遭之想，心懷戀慕，渴仰於佛，便種善根。四十七經有涅槃佛事，與此大同。
十、留餘福教，以濟危苦者，即悲念無盡恩。謂世尊同人中壽，應壽百年，留二十年福，以庇末法弟子。大集。月藏分第十卷云：悲愍眾生故捨壽第三分令我法海滿洗浴諸天人假使毀禁戒悉住不退地若有撾打彼即為打我身若有罵辱者則為毀辱我。又云：留白毫之福以覆弟子。言留教者，即三藏、八藏廣益眾生，依之修行，皆得成佛；形像、塔廟乃至舍利，一興供養，千返生天等。
疏故自頂至足下，結成恩重。
疏得人下，引經證成，共引三經：初、即涅槃第二十八。二、不知恩者，多遭橫死，即此經四十八隨好品。故經云下，三、引他經，先一偈具足經文；唯自利下，取意引。彼亦一偈云：唯有傳持正法藏宣揚教理施群生修習一念契真如即是真報如來者。會意，可知。
疏能離五邪者，即智論二十二。其第五名稱說所得供養，以動人心。前四全同。
疏：第七、若見城郭下，二十二願到城乞食時願：初三總處。王都，則賢達輻輳；林藪，則眾德攸歸。次三入家。未入，則諸家差別；入已，唯一無多。如入佛乘，無二、三也。次八乞食得不。次七得食正食。後一食訖說法，亦為報施主之恩也。其中云藏護諸根者，瑜伽名善守根門。淨名云：所見色與盲等，乃至云知諸法如幻相是也。
鈔：疏瑜伽名善守根門者，即第二十三論云：云何根律儀？謂如有一能善安住，密護根門，防守正念，乃至廣說。云何名為密護根門？謂防守正念，常委正念，乃至防護意根及正修行意根律儀等。
疏淨名云：所見色等者，即迦葉章。令迦葉以空聚想入於聚落，所見色與盲等，所聞聲與響等，所嗅香與風等，所食味不分別，受諸觸如智證，知諸法如幻相，無自性，無他性，本自不然，今則無滅等。是故藏護諸根，則不犯塵境，成六自在王，豈為六賊所劫奪耶？
疏：第八、從舍出下，還歸洗浴、時節炎涼五願，可知。
疏：第九、諷誦下，習誦、旋禮時有十願。右者，順義。故普耀經第二亦云菩薩降神，趣右脇者，所行無逆故。佛功德者，謂如來十力等。
疏：第十、若洗足下，寤寐、安息時三願。一切智覺者，非唯三世齊明，抑亦十方洞曉。一日始終既爾，餘時類然。
佛子！若諸菩薩如是用心，則獲一切勝妙功德，一切世間諸天、魔、梵、沙門、婆羅門、乾闥婆、阿修羅等及以一切聲聞、緣覺所不能動。
疏：第三、佛子！若諸菩薩下，結歎因所成益。若能如上，為善用心；若此用心，則內德齊圓，外不能動。心游大智，故人、天不能動；心冠大悲，故二乘不能動。不動有二：一、修行時，此等不能惑亂故；二、不希彼故。
疏：賢首品第十二：初、來意者，夫行不虛設，必有其德；既解、行圓妙，必勝德難思。收前行、願，成信德、用，故次來也。又前智首舉果徵因，文殊廣顯其因，略標其果云獲一切勝妙功德。故問賢首，令廣斯言，是以偈初躡前起後。
鈔：賢首品第十二：疏夫行不虛設等者，此有二來意：初對前行以成今德；後又前智首下，廣前所成之德，故次來也。
疏：二、釋名者，謂體性至順，調善曰賢；吉祥勝德，超絕名首。即以此名，菩薩演說此法。賢，即是首。賢首之品，以當賢位之初，攝諸德故，偏舉賢名。
疏：三、宗趣者，於信門中成普賢行德，而自在莊嚴，無方大用，建立眾生，通貫始終，該攝諸位，以為其宗；令起圓融信、行，成位德、用，而為意趣。
鈔：疏令起圓融信、行等者，天台智者依此一品立圓頓止觀。止觀第一云：此菩薩聞圓法，起圓信，立圓行，住圓位；以圓功德而自莊嚴，以圓力用建立眾生。今宗即圓法，意趣有五：一、信，即起圓信；二、行；三、位；四、德；五、用。皆以上圓融貫之。彼釋聞圓法，云：謂聞生死即法身，煩惱即般若，結業即解脫。雖有三名，而無三體；雖是一體，而立三名。是三即一相，其實無有異。法身究竟，般若、解脫亦究竟；般若清淨，餘亦清淨；解脫自在，餘亦自在。聞一切法，亦復如是，是名聞圓法。云何起圓信？信一切法即空、即假、即中。無一、二、三，而一、二、三；無一、二、三，是遮一、二、三；而一、二、三，是照一、二、三。無遮無照，直入中道，皆究竟清淨、自在。聞深不怖，聞廣不疑，聞非深非廣意而有勇，是名圓信。云何行圓行？一向專求無上菩提，不餘趣向。三諦圓修，不為無邊所寂，不為有邊所動。不動不寂，直入中道，是名圓行。其位德、用之圓，全引今經。若自取當經聞圓，即聞上同時具足等十種玄門及依、正無礙等。依此起信，即是圓信。其圓行等，並廣如前說。今此一品多廣圓德、用耳。
爾時文殊師利菩薩說無濁亂清淨行大功德已，欲顯示菩提心功德故，以偈問賢首菩薩曰：
疏：四、釋文者，文有三分：初、文殊發起，次、賢首廣說，三、十方現證。今初，分二：初、經家敘述，二、正明發起。二段各有結前、生後。今初，先結前已說。順、違皆順，客塵不能濁其心；悲、智雙游，萬境不能亂其慮。是曰清淨行矣。大功德者，即前所成之果。後欲顯示下，生後。文含始、終：約終，則顯示信滿菩提心殊勝功德，廣具五位，因行盡故；約始，但於生死誓證菩提，萬德攸依，故今顯示。
疏：二、偈正發起中，前半結前，偈文窄故，略無所成之德；後半勸說，令說修行之德，則與長行文有影略。
鈔：疏則與長行文有影略者，長行起後，但起發心；偈中起後，但起修行。故二處起後，互為影略。就結前中，長行有大功德，無佛往修；偈有往修，復闕功德。亦是影略。
爾時賢首菩薩以偈答曰：
疏：第二、爾時賢首下，賢首廣說。於中，先、總標舉。以偈答者，此略有二：一、少言攝多義故；二、美辭讚說，令淨信故。以始德該終，散說難盡故；顯此勝妙之功德故。
鈔：疏一、少言攝多義等者，上一意諸讚歎者，多義偈者是也；第二意，以偈有美妙文辭故。
疏：第二、正顯偈辭。有三百五十九頌半，大為三分：初、四頌謙讚許說分，次、三百四十六偈半正說勝德分，三、九偈校量勸持分。初中分二：初偈總明：前半讚問勸聽，後半謙己少說。海喻，次下當明。
疏：後三開章。以發心之德況出修行，巧顯深廣。於中，初偈舉發心章。次偈況出修行章。初心祈於當證，德已叵量，況長時入位徧修，故多佛不能盡說。後偈許說分齊：前半法說。如是者，雙指發心、修行。下文具顯故，前文雙問故。後半喻明。然有二意：一、顯喻少分，謂發心行德，如太空、大地；所說者狹，如足履一塵。二、密喻不異，謂鳥足之空，不異太空；微細之塵，不殊大地。故此略說，義無不周。若廣若略，皆無邊故。出現品云：如鳥飛虛空經於百年，已經過處、未經過處，皆不可量。何以故？虛空無邊際故等。彼就果行，此就因德。然普賢行德似同佛果，是故皆以虛空為量。上下文中，皆同此說。
鈔：疏後三開章下，此段有二：先正釋經文；
疏：此初發心與下文十住初發心住及發心功德品，各何別耶？此中發心該於初後，取其成德，乃是信終；取其為本，乃在初發。雖如輕毛，功歸初簣故。十住初發即是此終，成彼初發。此終為能發，彼是所發。此正是發起之發，義兼開發；彼是開發之發，義兼發起。其發心品正顯十住初心之功德耳。以斯甄別，非無有異。故瓔珞云：發心住者，是人始從具縛，未識三寶，乃至值佛、菩薩教法中起一念信，便發菩提心。既云始從凡夫最初發心，明知此中發心該於初後。
鈔：後此初發心下，問答料揀。於中有二問答：第一問發心淺深，第二問圓攝所以。前中，疏以此甄別，非無有異者，此中異下二處之文。
疏故瓔珞云：發心住者，是人等者，證成發心通始義也。彼經第二初釋經義品云：佛子！發心住者，是人始從具縛凡夫，未識三寶、聖人，未識好惡、因之與果，一切不識，不解，不知。佛子！從不知，始於凡夫地，值佛、菩薩教法之中起一念信，便發菩提心。是人爾時住前，名信相菩薩，亦名假名菩薩，亦名名字菩薩。其人略行十心，所謂：信心、進心、念心、定心、慧心、戒心、迴向心、護法心、捨心、願心。又云：佛子！發心住是上進分善根人，若一劫、二劫，乃至一恆、二恆佛所，行十信心，信三寶常住等。
疏明知此中發心該於初後者，具縛未識，初發為始，而一劫、二劫修行，方得初住。住前但名信相菩薩，居然通始終也。
疏：問：此既是初，何得乃具後諸行位及普賢德耶？
鈔：疏問：此既是初下，第二、問答顯圓攝所以。於中，先問；
疏：古德釋此，略有二門：一、行布次第門，謂從微至著，從淺至深，次第相乘，以階彼岸，如瓔珞、仁王、起信、瑜伽等說；二、圓融通攝門，謂一位即具一切位等，如此經所說。亦如大品等中，一行具一切行。此中有二門：一、緣起相由門，二、法界融攝門。
前中普攬一切始終諸位無邊行海，同一緣起，為普賢行德。良以諸緣相望，略有二義：一、約用，由相待故，有有力、無力義，是故得相收及相入也；二、約體，由相作故，有有體、無體義，是故得相即及相入是也。此經之中，依斯義故，行位相收總有四說：一、或始具終，如此門中具一切行位，普賢德海者是也；二、或終具始，並在十地位後，如下文十定、十通等說；三、或諸位齊收，並在十住等，一一位中各收一切，悉至究竟，如下文十住、十行等說；四、或諸位皆泯，行德顯然，如離世間品說。二、法界融攝門者，謂此諸位及所修行皆不離普賢無盡法界。然此法界圓融無限，隨在一位即具一切。今在信門，收無不盡。下諸位中皆具一切者，並準此釋。
問：下發心功德品亦說初心具無邊德，與此何別？答：此據行首，信門所具；彼約行本，菩提心具。問：約法相收，是則可爾；約人修行，豈十千劫修信纔滿即得如此無邊德海？答：以法是圓融具德法故。若諸菩薩行此法行，是彼所收，或無量劫，或無定限。十千劫言，非此所說。如下善財童子及兜率天子等，所行所得，並是其人，不同行布次第教中之所說也。又十千劫乃是一經，瓔珞但言一劫、二劫。此經縱有行布，亦皆圓融。
鈔：後古德下，答。於中三：初、正釋本義，二、旁敘異釋，三、引妨會宗。初中二：先明行布；後二、圓融通攝門下，圓融。於中亦二：先正辨圓融；後此中有二門下，出圓融所以。於中三：初、雙標二門，二、雙釋二門，三、問答料揀。
疏前中普攬下，雙釋二門，即分為二。就初門中又二：一、正明緣相，廣如玄中；疏此經之中，依斯義故下，二、會釋經文。言如下文十定、十通等說者，定、通二品義該始、終故。等者，等取十忍。下經十忍之中有音聲、順忍等，謂約五忍明義。七、八、九地得於無生，已過信順，況於等覺？今明等覺有音聲等，故是攝初。
疏十住、十行等說者，謂位位滿處，皆成佛故。一住若不收諸住，云何說得位滿成佛？故十住後有灌頂住，海幢灌頂之後便說佛故。疏如離世間品說者，離世間品具二千行法，如次配於住、行，而不存其位名，但有與位相應之行故。疏二、法界融攝門等者，在文可知。
疏問：下發心功德品下，第三、問答料揀。有三問答：一、會前後經文。二、問：約法相收，是則可爾下，以法疑人。先問，後答。答言十千劫乃是一經，是即仁王經。疏此經縱有行布下，三、通伏難。謂有難言：如上所說，既有行布，此與諸經復云何異？故今答云：行布乃是圓融之行布耳。
疏：亦有引此下文證成此信，乃是捨異生性，成就聖性，出無明地，生如來家。以有則獲灌頂而升位等，非是信故。若爾，初地豈得灌頂升位等耶？若云展轉進入佛地，何以不得始自於信展轉入耶？若許從信展轉入者，何以要判此乃捨凡入聖？下文自有十地之會，此中尚隔住、行、向等，判為入地，乃孟浪之談。下發心品亦判為初地發心，義同此會。
鈔：疏亦有引此下文下，第二、傍敘異說，即安國法師。於中有三：初、正立，二、引文證成，三、辨順違。初中意明此中發心是初地證發心，非信成就發心，以其作用殊勝，非地前故。
疏以有則獲灌頂而升位等，非是信故者，二、引文證成。而言等者，彼有十義以證此中非信成就，謂：一、以說斷除疑網出愛流，便得堅固不壞心故。以若未入聖，何以度疑？若是凡夫，何能不壞？入見諦者乃能度疑，信不壞故。二、若未入地，不應得有常持戒故。三、不應云生如來家故。四、凡夫不得身、語、意業常無失故。五、不應則獲功德法性身故。六、不應云則獲十地十自在故。七、不應則獲灌頂而升位故。八、不應云則身充徧於虛空故。九、何以菩薩具智慧故。十、信大乘者猶為易能信此法倍更難故，豈有凡法難於聖法？故知此品正教捨凡，展轉乃至進入佛地。今疏文中略引彼證，故致等言，是其一意。
疏若爾，初地豈得灌頂下，辨非，文有五段：初、正以其所引，難其所立。但難其一，餘九例知。謂既十地中方得灌頂，縱是初地豈得灌頂？二、若云展轉下，假設彼救，反以成立。三、若許從信下，假縱彼救，結破彼立。四、下文自有下，廣引文證，顯彼立非。孟浪者，出莊子，已見華藏品。五、下發心品下，例破後文，所立非理，以彼下文亦判彼品為初地發心故。此既不立，彼居然非。
疏：問：下云無量億劫勤修學得是無上菩提智。斯則非一生也，亦非十千，以為無量？通斯難者，應有二義：一、此約行布，展轉義故；二、約圓融，展促無礙義故。如上所辨。故善財見仙人執手，一一佛所經無量劫，故修短難思。特由於此，故賢首菩薩云：信大乘者猶為易能信此法倍更難。以初心即具一切功德，故難信也。
鈔：疏問：下云無量億劫勤修學下，第三、引妨會宗。於中有二：先問，後通。前中即此品文。安國堅執屬證發心，經多劫故，非是初心一生故也。亦非十千，以為無量，遮救自義。況有救云：無量即十千故。疏通斯難者下，通。通意可知。
疏：第二、菩薩發意下，正明發心修行勝德，文分為五：初、五頌發心行相；二、信為道元下，略示勝能；三、若常信奉下，所具行位；四、或有剎土下，無方大用；五、一切如來下，喻況玄旨。然此五段，初一顯正發心，後四發心之德。第三亦兼修行。此及後二，皆修行之德。
鈔：疏第三亦兼修行者，以所具行位，行即修行故，位即亦是修行之德，故云此及後二，皆修行之德。
疏：今初發心行相中，初偈總標，餘文別顯。瑜伽。菩薩地明發心有五種相：一、自性，二、行相，三、所緣，四、功德，五、最勝。今文五偈具之，謂：發意即是正願，為發心自性也；希求菩提及下作有情義利，即行相也；菩提、三寶、有情，皆其所緣；能攝一切菩提分法，為其功德；不求五欲等，反顯菩薩所求最勝。
鈔：疏瑜伽。菩薩地明等者，疏文有二：先釋科文行相之言，便引瑜伽明具五義，而行相為總，故為科目。
疏：言因、緣者，謂親能發起求大菩提曰因，假之助發為緣。因即自性住性內熏之力，緣即習所成性。又上二皆因，善友及境外熏為緣。瑜伽云：由有四因、四緣、四力，菩薩發心。四因者，一、種性具足，二、賴佛、菩薩善友攝受，三、多起悲心，四、長時猛利，難行苦行，無所怯畏。四緣者，一、見、聞佛神變威力，二、聞法微妙，三、見法欲滅，四、見生受惑、業、苦。四力者，一、自力；二、他力；三、因力，以宿習故；四、加行力，謂於現法親善聞法，修善加行故。若具上因、緣及初、三二力，當知不退。若因二、四力，心不堅固。今經即初及三也。
又起信論、智印經有七因、緣，如彼應知。下別顯中以三因、四緣攝上諸義。三因者，謂信、悲、智。四緣者，三寶、眾生也。今文中後半總以信、智因，緣三寶境。信謂於實、德、能，深忍、樂、欲，心淨為性，故云淨信。然實謂一切事理，德謂三寶淨德，能謂世、出世善有其力能。今法寶中已攝初後。亦三寶中皆具此三，體實具德，大用救生故。大者，智心求大菩提；廣者，悲心廣濟含識。翻彼二乘小狹心也。
鈔：疏後因、緣者下，牒經別釋因、緣之義。於中二：先、以義略釋，二、瑜伽云下，引文釋。於中三：初引瑜伽，次引起信，後會當經。初中因、緣之外，更加四力。緣謂見、聞境界，因謂內心發起，力謂有所幹能。然即前四因，正望發心以明力用：自力，即從種性因發；他力，即是善友所攝；因力，即是多起悲心；加行力，即長時苦行。又四力成就，即名為因，親能發故。
疏今經即初及三者，文中無人勸故，不言因加行故。
疏起信論、智印經有七因、緣者，論云：信成就發心者依何等人修何等行，得信成就，堪能發心？所謂：依不定聚眾生，已有熏習善根力故。信業果報，能起十善；厭生死苦，欲求無上菩提；得值諸佛，親承供養；修行信心，經一萬劫，信心成就故。諸佛、菩薩，教令發心一；或以大悲故，能自發心二；或因正法欲滅，以護法因緣故，能自發心三。如是信心成就得發心者入正定聚，畢竟不退，名住如來種中，正因相應。若有眾生善根微少等，未經一萬劫，於中遇緣，亦有發心，所謂：見佛色相，而發其心一；或因供養眾僧，而發其心二；或因二乘之人，教令發心三；或學他發心緣。如是等發心，悉皆不定，遇惡因緣，或便退失，墮二乘地。智印同此。
疏信謂於實、德、能，深忍、樂、欲，心淨為性者，唯識第六云：云何為信？於實、德、能，深忍、樂、欲，心淨為性，對治不信，樂善為業。然信差別，略有三種：一、信有實，謂於諸法實事理中深信忍故；二、信有德，謂於三寶真淨德中深信樂故；三、信有能，謂於一切世、出世善深信有力，能得能成，起希望故。釋曰：實、德、能三，即信依處。忍、樂、欲三，如次配之。言能得能成者，信己及他，今得後成；又無為得，有為成故。論云：由斯對治不信彼心，愛樂證修世、出世善。釋曰：上釋信業，下欲揀別，故又問答。論云：忍謂勝解，此即信因；樂、欲謂欲，即是信果。確陳此信自相是何。？豈不適言心淨為性？此猶未了彼心淨言。若淨即心，應非心所；若令心淨，慚等何別？心俱淨法，為難亦然。釋曰：此中三難，初持業釋，次依主釋，後鄰近釋。言為難亦然者，同前慚等何別，亦是心王俱時法故。論曰：此性澄清，能淨心等。以心勝故，立心淨名，如水清珠，能清濁水。慚等雖善，非淨為相。此淨為相，無濫彼失。又諸染法各別有相，唯有不信，自相渾濁，復能混濁餘心、心所，如極穢物，自穢，穢他。信正翻彼，故淨為相也。有說信者，愛樂為相，應通三性，體應即欲。又應苦集非信所緣座部，有執信者，隨順為相，應通三性，即勝解欲。若印順者，即勝解故；若樂順者，即是欲故。離彼二體，無順相故。師也由此應知心淨是信。。然今疏文略引標釋，義已周備。
今法寶下，以論配經，復有二意：一者、別配，謂法有事理，即是初實也；法有理行，即出世善等，故是後能。故云今法寶中已攝初後。後亦三寶中皆具此三者，義以前三通於三寶，如文，可知。次大者下，釋下句也。
疏：別中初半偈揀去偏、偽，謂攝眷屬過所不能染故。文中不求五事，求即過故。一、若求人、天五欲，此能長貪，多是鬼因。二、求王位，長瞋，多地獄因。三、求富饒，長癡，是畜生因。實通三塗，各從多說。四、求自樂，是二乘因。五、求大名稱，若勝負心，是修羅因；若我慢心，是外道因。又以理求樂，是人、天因；為王攝屬，是魔羅因。有二乘心，目之為偏；有餘心者，名之為偽。
鈔：疏別中下，上釋總偈竟。疏初半偈揀去偏、偽者，即天台止觀中意。然有二文：一、當第五卷明十法成乘中有真正發菩提心，故云揀去偏、偽。故下疏云有二乘心者，目之為偏等。二者、第一卷中明有五略，謂：發大心，修大行，感大果，裂大網，歸大處。今即第一發大心中文。然彼復分為三：初方言，次揀非，後顯是。方言易了。今將不求一行，當彼揀非也。餘文即當顯是。今初彼文云：道亦有通、有別。今亦揀之。略為其十：若心念念專貪、瞋、癡，攝之不還，拔之不出，日增月甚，起上品十惡，如五扇提羅者，此發地獄心，行火塗道一。若其心念念欲多眷屬，如海吞流，如火焚薪，起中品十惡，如調達誘眾者，此發畜生心，行血塗道二。若其心念念欲得名聞，四遠八方，稱揚歎詠，內無實德，虛比賢聖，起下品十惡，如摩揵提者，此發鬼心，行刀塗道三。若其心念念欲勝於彼，不耐下人，輕他珍己，如鵄高飛，下視人物，而外揚仁、義、禮、智、信，起下品善心，行阿修羅道四。若其心念念欣世間樂，安其臭身，悅其癡心，此起中品善心，行於人道五。若其心念念知三惡苦多，人間苦、樂相間，天上純樂，為天上樂，閉六根不出，六塵不入，此上品善心，行於天道六。若其心念念欲大威勢身、口、意業，纔有所作，一切弭從，此發欲界主心，行魔羅道七。若其心念念欲得利智辯聰，高才勇哲，鑒達六合，十方顒顒，此發世智心，行尼揵道八。若其心念念五塵、六欲，外樂蓋微，三禪樂如石泉，其樂內熏，此發梵心，行色、無色道九。若其心念念知善、惡輪環，凡夫耽湎，賢聖所訶，破惡由淨慧，淨慧由淨禪，淨禪由淨戒，尚此三法如飢如渴，此發無漏心，行二乘道十。若心若道，其非甚多，略舉十耳結。今疏欲具此十非，故於經文委曲而取耳。
於疏文中分二：先總明，即瑜伽意；後文中不求五事下，正釋經文，配成十非，然不必全爾。故致多言，以隨一煩惱有三塗因故。又但取意略明。但尋上引疏文，居然易了，但人、天因含其三界也：一、人，二、欲天，三、上二界。餘文可知。有二乘下，結成。即前九為偽，後一為偏也。
疏：後三偈半直顯真正，別釋因、緣。於中，初偈悲因下救。嚴土供佛，亦為調生故。滅苦是悲，利樂是慈。次一偈半大智上供。上二不二，為真正發心。後偈總結成信，兼信因行。其中對上四因、四緣，可以意得。
鈔：疏其中對上四因、四緣，可以意得者，深心信解及深信諸佛及佛法，即第一種性具足因；恭敬、尊重一切佛，即第二賴佛、菩薩攝受因，以恭敬故；但為永滅眾生苦，即第三多起悲心也；常欲利樂諸眾生莊嚴國土供養佛，即第四長時猛利難行苦行也。四因具矣。言四緣者，恭敬、尊重一切佛者，以見、聞神變威力故，即第一緣；受持正法修諸智者，以聞法微妙故，即第二緣；又受持正法者，見法欲滅故，即第三緣；但為永滅眾生苦者，即見生受惑、業、苦，是第四緣也。見苦即緣，長悲即因。故雖一文，因、緣具足。此中四力不具，故不會之。
疏：又上從不求五欲下，即顯信心之德。故瓔珞經云：修十信心，須具十德。今文並具，但不次耳。一、遭苦能忍，即前反顯；二、正顯中初二句，即慈悲深厚；三、次句及莊嚴國土，即修習善根，謂利他善及淨土因故；四、有三字，即供養諸佛；五、受持一句，志求勝法；六、證菩提故，即求佛智慧；七、一句，即深心平等；八、次二句，即親近善友；九、次二句，即心常柔和，謂至誠供養，柔和善順於佛法故；十、有二句，即愛樂大乘。十德備矣。
鈔：疏又上從不求五欲下，重解經文。以上來所解參古德意，此下一向新意，不干舊解。文自有五：一、約信德，二、約菩提意，三、約佛性，四、約四弘，五、結歸真正。今初，則經文五偈應分為二：初一偈標信發心，後四偈彰信之德。
疏今文並具，但不次耳者，彼經次云：一、親近善友，二、供養諸佛，三、修習善根，四者、志求勝法，五、心常柔和，六、遭苦能忍，七、慈悲深厚，八、深心平等，九、愛樂大乘，十、求佛智慧。
疏四、有三字者，以供養佛，字全同故。
疏：又此十德即求菩提之意。下經休舍云：欲教化、調伏一切眾生盡無餘，故發菩提心等。
鈔：疏又此十德即求菩提之意者，第二、明菩提意。而云發菩提心等者，彼廣有文，略舉十四，廣結無邊。今但舉一，以等十三，謂：二、欲承事、供養一切諸佛悉無餘，故發菩提心。其悉無餘下八字，一一皆有。三、欲嚴淨一切諸佛國土，四、欲護持一切諸佛正教，五、欲成滿一切如來誓願，六、欲往一切諸佛國土，七、欲入一切諸佛眾會，八、欲知一切世界中諸劫次第，九、欲知一切眾生心海，十、欲知一切眾生根海，十一、欲知一切眾生業海，十二、欲知一切眾生行海，十三、欲滅一切眾生煩惱海，十四、欲拔一切眾生煩惱習氣海悉無餘，故發菩提心。善男子！以要言之，菩薩以如是等百萬阿僧祇方便行故，發菩提心。善男子！菩薩行普入一切法，皆證得故；普入一切剎，悉嚴淨故。是故善男子！嚴淨一切世界盡，我願乃盡；拔一切眾生煩惱習氣盡，我願乃滿。釋曰：上皆菩提心所為也。對今經文，可以意得。
疏：又末後偈，初句即自性住佛性，以信心、佛、眾生無差別故，方是真法，可謂深信；次句即引出佛性；後句即至得果性。
鈔：疏又末後偈，初句下，三、約佛性，即隨難重顯種性具足三佛性義，即佛性論第二卷第三顯體分。三因品。論云：復次佛性體有三種，三性所攝義應知。三種者，所謂三因、三種佛性。三因者，一、應得因，二、加行因，三、圓滿因。初、即二空所顯真如，由此應得菩提心，乃至道後法身故；二、加行因者，謂菩提心，由此心故得三十七品、十度、十地，乃至道後法身；三、圓滿因者，即加行因，由此故得一切圓滿。三種佛性者，應得因中具有三性：一、住自性性，二、引出性，三、至得果性。釋曰：住自性者，謂道前凡夫位；引出性者，從發心已，上窮有學聖位；至得果性者，無學聖位。
疏：又文有四弘，可以意得。
鈔：疏又文有四弘，可以意得者，四、約四弘也。文中不求五欲等，即顯煩惱無邊誓願斷；但為永滅眾生苦，即眾生無邊誓願度；受持正法修諸智，即法門無盡誓願學；證菩提故，即佛道無上誓願成。故四具矣。
疏：又上云深心信解常清淨者，與理相應，方曰深心。若昔染今淨，淨則有始，始即必終，非常淨也。信煩惱即菩提，方為常淨，由稱本性而發心故。本來是佛，更無所進，如在虛空，退至何所？慨眾生之迷此，起同體大悲；悼昔不知，誓期當證。有悲，故不為無邊所寂；有智，故不為有邊所動。不動不寂，直入中道，是謂真正發菩提心。
鈔：疏又上云深心信解常清淨下，第五、結歸真正。於中二：先顯真正菩提心體，後正結歸。前中意有其三意：初、約三心菩提，二、約三觀，三、約四弘。
今初，初明大智心；次慨眾生迷此下，大悲心；後悼昔不知下，大願心。即菩提心燈，大悲為油，大願為炷，大智為光，光照法界。故上如次，即直心、大悲心、深心也。二、約三觀者，悲、願是假觀；前大智心中直明本性清淨，即是空觀；煩惱即菩提、本來是佛，即中道觀。三、約四弘者，初通立理，以是圓教四弘，故稱性明之。從信煩惱即菩提下，別顯四弘：初、即煩惱無邊誓願斷；二、由稱本性而發心故下，即佛道無上誓願成；三、慨眾生迷此下，眾生無邊誓願度；四、悼昔不知下，法門無盡誓願學。此明四弘，即指上四弘。上但指文，今將深心之言會通此四，令圓妙耳。
疏有悲，故不為無邊所寂下，正結歸。謂上雖多義，不出悲、智，故今結之。即結上疏文及經耳。故止觀第五明十法成乘中第二真正發菩提心云：既深識不思議境，一苦，一切苦，自悲昔苦，起惑耽湎。乃至云：思惟彼我，鯁痛自他，即起大悲，興兩誓願：眾生無邊誓願度，煩惱無邊誓願斷。眾生雖如虛空，誓度如空之眾生；雖知煩惱無所有，誓斷無所有之煩惱。空觀。雖知眾生甚多，而度甚多之眾生；雖知煩惱無邊底，而斷無邊底之煩惱。觀雖知眾生如佛，而度如佛之眾生；雖知煩惱如實相，而斷如實相之煩惱。觀何者？若但拔苦因，不拔苦果，此誓雜毒，故須觀空。若偏觀空，則不見眾生可度。是名著空者，諸佛所不化。若偏見眾生可度，即墮愛見大悲，非解脫道。今則非毒非偽，故名為真；非空邊，非有邊，故名為正。如鳥飛空，終不住空；雖不住空，迹不可尋。雖空而度，雖度而空，是故誓與虛空共鬬，故名真正發菩提心。釋曰：此上釋須三觀所以。
又云：又識不思議心、一樂心、一切樂心。我及眾生昔雖求樂，不知樂因，如執瓦礫，謂如意珠；妄指螢光，呼為日、月。今方始解，故起大悲，興兩誓願，謂法門無盡誓願知，無上佛道誓願成。雖知法門永寂如空，誓願修行永寂；雖知菩提無所有，無所有中吾故求之。也雖知法門如空無所有，而有誓願畫繪莊嚴虛空；雖知佛道非成所成，如空中種樹，使得華果。觀也。雖知法門及佛果非修，非不修，非證得，非不證得，以無所證而證而得。是名非偽非毒，名之為真；非空，非愛見，名之為正。如是慈悲誓願與不思議境、智，非前非後，同時俱起。慈悲即智慧，智慧即慈悲。無緣無念，普覆一切；任運拔苦，自然與樂。不同毒害，不同但空，不同愛、見，是名真正發菩提心。釋曰：但觀上所引之文，疏文居然易了。即撮其大意，而為此疏，顯經深玄。然此經上下菩提心義，文理淵博，見其撮略，故取而用之，引而證之。
疏：第二、信為道元下，七頌略示勝能。於中，初一頌總標，次五頌別釋，後一頌總結。今初，初句又標。道有二義：一、果，所謂菩提、涅槃；二、因，謂三賢、十聖乘一直道。元亦二義：一、本義，菩提本故。其猶滔滔之水始於濫觴。二、首義。元者，善之長也，即一因之初。功德二義，通因及果。母有二義：生長、養育。下三句共釋初句：長養，即母二義，亦道元義；一切善法及第二句，即因功德；第三一句，即果功德。無上道者，即大菩提。由信長善，得此菩提；由信斷疑、出愛，成涅槃證。不信身心如來知見，豈能開示菩提、涅槃？
鈔：疏第二、信為道元下，此段多易。但云一、本義，菩提本故者，意以本義為果德元，首義為因德元耳。言元者，善之長也，即周易。乾卦文言，釋乾元、亨、利、貞四德云：元者，善之長也；亨者，嘉之會也；利者，義之和也；貞者，事之幹也。君子體仁足以長仁，嘉會足以合禮，利物足以和義，貞固足以幹事。君子行此四德者，故曰乾元、亨、利、貞。今但用其一字義耳。
疏不信身心下，反成上義。知見相為菩提，知見性為涅槃，故法華論釋開佛知見為無上義，謂雙開菩提、涅槃。
疏：次、信無垢濁下，別顯中有二十句，一句辨一勝能。一、心淨為性，故能翻不信濁。二、信理普敬，故翻憍慢。三、十藏之內，信即是藏；七聖財中，信為第一。四、信，方受取奉行。五、信財如夢，故無所吝。六、智論云：佛法大海，信為能入。七、增福、智因。八、到二嚴果。九、十五根、五力，各在初故。十一、信本無惑，方斷惑根。十二、若向餘德，不名淨信。十三、信境本空，故無所著。十四、正信之人，不生八難。十五、非不正信。十六、正信解脫。十七、成不壞本。十八、為菩提根。十九、增佛勝智。二十、究竟見佛，謂信自己心，自佛出現；信外諸佛，諸佛現前。故下經云：一切諸佛從信心起。
疏：三、是故下，一偈總結勝能。前法，後喻。信樂者，信三寶性已，於方便諸度求欲修行。信樂二字，是菩薩正意。由此二故，於諸行有能，故名最勝。非佛不信，故云難得。喻如意珠，略有五義：一、勝義，法寶中王故；二、希義，非佛、輪王，餘無有故；三、淨義，能清不信濁故；四、貴義，出位行寶等，不可盡故；五、蘊義，蘊眾德物，無障礙故。
鈔：疏如意珠，略有五義者，取與信相應義耳。若準寶性論，寶有六義，頌云：真實一世希有二明淨三及勢力四能莊嚴世間五最上不變等六。今此勝義攝真實、最上二義，餘四則同。四即勢力，五即莊嚴。或無莊嚴，加此蘊義。然疏五義皆言含法、喻，思之，可知。
疏：第三、若常信奉下，五十頌半廣明信中所具行、位。然有二意：一、行布，二、圓融。古約圓融，故名信中所具。於中三：初、明所具行，次、辨所具位，三、結歎功德。
今初，八頌半分二：先五頌明信三寶，以成諸行；後三頌半明信展轉，以成諸行。前中，初三頌信佛成行：初二句標章。持戒，惡止也；修學處，善行也。瑜伽云：既發心已，應於七處修學，故名學處，謂：一、自利處，二、利他處，三、真實義處，四、威力處，五、成熟有情處，六、成熟自佛法處，七、無上正等菩提處。次一偈半雙顯二德。若不持戒，尚不能得疥癩、野干之身，況於菩提！戒止妄非，則性淨菩提開發；因果功德皆依學處而生，故云地也。後一偈別明成供養行，謂財、法供養，故云大也。次一信法。後一偈信僧。文並可知。
二、有三頌半成展轉行。展轉依前，功歸於信。
鈔：疏尚不得疥癩、野干等者，即薩遮尼揵子經第四。
疏：二、若為諸佛下，三十九頌明所具諸位。於中成後四位，即為四段。初、三頌明十住位，有六句：初句發心住；次句治地修行二住；次句生貴住；次句方便具足住；次句正心住；後句增上是不退住，最勝心是後三住。準下，釋之。
鈔：疏初、三頌明十住等者，下明諸位皆含義理，並如本品。但言增上是不退住者，由前正心，但聞讚、毀，不動；今聞有、無，利害更深，而心不退，故為增上。餘如下文尋之。然皆隱位名存。其中行或合，或開，或略，或廣，不全次第者，意明圓融信門即頓具故。亦猶離世間品六位頓具，故亦頓成二千行，位位頓修故。若一向次第者，但得行布一分義耳。
疏：二、若得增上下，二頌半明十行位。波羅蜜是十行總名。摩訶衍是異二乘行，初二行收；如法供養是順理行，次二行攝；念佛心不動及常見佛，並是定慧行，故屬後六行。釋相，可知。
疏：三、若常覩見下，三頌明十迴向位。通顯三種迴向：佛體常住是向菩提，法永不滅是向實際，餘向眾生。
疏：四、若得堅固下，三十頌半明十地位。初、半頌是初地，謂深法是所證真如，愛樂是極喜異名。
疏：二、半頌是離垢地，以離犯戒有為過故。
疏：三、一頌離慢等，是三、四二地。以三地於禪不著，故無慢；又以求法不懈，亦名離慢。第四地得出世間道品，故云無放逸。然不捨攝生，故云兼利。
疏：四、有一頌明五地。謂雖得出世，而還處生死，故無厭。真、俗互違，難合能合，餘地不過，故云勇健無能勝。此是難勝之名也。
疏：五、有一頌明第六地。悲、智不住，般若現前，謂神通攝物，是大悲行；知眾生行是十二緣生，是大智行。
疏：六、二頌半明七地。謂初一明有中殊勝行，後一頌半明空中方便智。準釋，可知。
疏：七、若具最勝下，三頌明第八地，略辨六義：一、道勝，謂無功用道，故云勇猛無上。二、力勝，謂智力摧魔。三、用勝，謂超四魔境：捨分段，故無蘊魔；無捨命，故無死魔；惑不現行，故超煩惱魔；覺佛十力，故超天魔。四、位勝，不動地，故云不退也。五、行勝，謂得無生忍。六、因勝，謂此位中當大授記位也。
疏：八、二頌明第九地。作大法師，略辨四義：一、諸佛加持，名佛現前；二、解了諸佛深密之法；三、諸佛憶念，增其慧力；四、佛德自嚴，為眾說法。
疏：九、若以佛德下，十九頌明第十地位，分五：初八頌三業殊勝德。初五頌半身業。於中，前三頌明身體德殊勝，後二頌半明身業大用。次演說，一頌半語業勝，說法益生。後一頌意業勝，智先導故。
疏：二、若以智慧為先下，四頌明三業廣大功、三輪攝生德。初一頌身業，次一語業，後二意業。
疏：三、若知煩惱下，二頌辨得法結位。
疏：四、若得十地下，三頌明三昧分、大盡分、受位分。並顯，可知。
疏：五、若蒙下，二頌明大用難測，亦是釋名分事也。謂以大法智雲含眾德水，能蔽如空粗重故。又若蒙下，二頌亦是進入佛地。
疏：第三、菩薩勤修下，三頌結歎其德：初二法說，後一喻況。前中賢首云：初二句悲願內滿。謂菩薩勤修等者，結前若字下義；無不果者，結前則字下義。以若有彼，則有此，非是前後鉤鎖相因；唯是本位信中有此，則有彼，同時具有，而說有前後。是故信門具足一切行位之相。然行雖無量，皆以悲願為首，故就此結之。次二句明此悲願益物不空。次一頌結前所具行、位：初句舉人標法，威神即信，為能具之由；次句結能證智眼，證如如永常故；次二句結所證道。十善舉二地行，等取餘地及餘位、餘道，謂教、證等勝寶皆現。後一頌喻況，唯喻後偈。初句及威力喻前初句；信體堅固，以喻金剛；並居智海之內，以信威力能生；所生眾寶，即喻前第三句行位；第三句喻前法眼常全。
鈔：疏以若有彼，則有此者，揀濫。明此是圓融義：纔得一位，即得一切位，如十味香，纔燒一丸如小芥子，十氣齊發。若有聞香，十味齊聞。若得沈氣時，則得檀氣；若得蘇合，則得龍腦等。十味丸藥，服者齊得，亦準此知。非如鉤鎖，由得於前，方能得後。非如涉路，若行一里，則得二里；若行二里，則進三里。故此位中不存位名。或開或合，正在於此。思之，思之。
疏：第四、或有剎土下，二百三頌明無方大用分。彼能無邊大用者，由普賢德徧一切時、處，法界無限故。略辨十門三昧業用：一、圓明海印三昧門，二、華嚴妙行三昧門，三、因陀羅網三昧門，四、手出廣供三昧門，五、現諸法門三昧門，六、四攝攝生三昧門，七、俯同世間三昧門，八、毛光照益三昧門，九、主伴嚴麗三昧門，十、寂用無涯三昧門。以無不定心，故皆云三昧；作用不同，略辨十種。又初門依體起用，末後明用不異體，中間並顯妙用自在。又十三昧，皆具此三。今初、六頌明海印三昧，文分為二：前五別明業用周徧，後一總結大用所依。前中三：初三佛事，次一三乘，後一類餘。總顯十法界之化也。前中，初一總明現佛說法，次一體、用自在。初句揀非二義：一、念無分別，二、動無功用。下三句顯正二義，謂無念之念，一念徧於十方；無功之功，多門攝於群品。月喻四義，準法，可知。
鈔：疏略辨十門三昧業用者，然還源觀立一體、二用、三徧、四德、五止、六觀，亦不出此。言一體者，即自性清淨圓明體，即通為十定之體。言二用者，一、海印森羅常住用，即此第一三昧；二、法界圓明自在用，即華嚴三昧。言三徧者，一者、一塵普周法界徧，二、一塵出生無盡徧，三、一塵含容空有徧。此三並是因陀羅網三昧門。言四德者：一、隨緣妙用無方德，二、威儀住持有則德，三、柔和質直攝生德，四、普代眾生受苦德。即次下第六三昧門。言五止者，一、照法清虛離緣止，二、觀人寂怕絕欲止，三、性起繁興法爾止，四、定光顯現無念止，五、事理玄通非相止。言六觀者，一、攝境歸心真空觀，二、從心現境妙有觀，三、心境祕密圓融觀，四、智身影現眾緣觀，五、多身入一鏡像觀，六、主伴互現帝網觀。上之止、觀並是寂用無涯三昧門，故此十門無不收矣。廣釋一體、六觀等，具如還源觀辨。
疏：後一結用所依。海印之義，昔雖略解，未盡其源；今以十義釋之，以表無盡之用。
鈔：疏海印之義下，疏文分四：一、標章，二、總明，三、別示義類，四、總結料揀。初一可知。
疏：下經云：如淨水中四兵像，乃至莫不皆於水中現。又云：海有希奇殊特法能為一切平等印眾生寶物及川流普悉包容無所拒。故大集十四云：如閻浮提一切眾生身及餘外色，如是等色，海中皆有印像，以是故名大海為印。菩薩亦爾，得大海印三昧已，能分別見一切眾生心行，於一切法門皆得慧明。是為菩薩得海印三昧，見一切眾生心行所趣。然此經文多同出現，但出現現於四天下像，又約佛菩提；大集唯閻浮，約菩薩所得。然皆見心所趣等，了根器也。此文所現形類，應根器也。二文互舉，皆是所現；菩薩定心，以為能現。
鈔：疏下經云：如淨水中四兵像下，第二、總明也。即引當經及於他經，以示能現、所現海印之相。言乃至莫不皆於水中現者，其中間云：各各別異無交雜劍戟弧矢類甚多鎧冑車輿非一種隨其所有相差別莫不皆於水中現而水本自無分別菩薩三昧亦如是，即第十五經。疏又云：海有希奇等者，即此卷中。下合云：無盡禪定解脫者為平等印亦如是福德智慧諸妙行一切普修無厭足。
疏大集十四云下，引他經文，疏文分二：先正引，後解釋。前中即虛空藏菩薩品，頭有一善男子言。此中亦爾，經云亦復如是。餘皆全同。
疏然此經文下，解釋。此，即此上大集。言出現四天下像等者，文云：佛子！譬如大海普能印現四天下中一切眾生色身形像，是故共說以為大海。諸佛菩提亦復如是，普現一切眾生心念、根性、欲樂，而無所現，是故說名諸佛菩提。下偈文云：如海印現眾生身以此說名為大海菩提普印諸心行是故說名為正覺。
疏：言十義者：一、無心能現義，經云無有功用無分別故。二、現無所現義，經云如光影故；出現品云普現一切眾生心念、根性、欲樂，而無所現故。三、能現與所現非一義。四、非異義，經云大海能現，能、所異，故非一；水外求像不可得，故非異。顯此定心與所現法，即性之相，能、所宛然；即相之性，物、我無二。五、無去來義。水不上取，物不下就，而能顯現。三昧之心亦爾，現萬法於自心，彼亦不來；羅身雲於法界，未曾暫去。上之五義與鏡喻大同。六、廣大義，經云徧十方故。普悉包容，無所拒故。明三昧心周於法界，則眾生色、心，皆定心中物，用周法界，亦不離此心。七、普現義，經云一切皆能現故，出現云菩提普印諸心行故。此與廣大異者，此約所現，不揀巨細；彼約能現，其量普周。又此約所現，無類不現；彼約能現，無行不修。八、頓現義，經云一念現故。謂無前後，如印頓成。九、常現義。非如明鏡，有現、不現時。十、非現現義。非如明鏡，對至方現。經云現於四天下像故。四兵羅空，對而可現；四天之像，不對而現。故云非現現也。以不待對，是故常現，該三際也。
鈔：疏言十義下，第三、別顯義類也。疏經云徧十方故者，即是今經於一念頃徧十方也。言普悉包含，無所拒者，即指上引十義，所引皆上總中所引之經及出現品，文多易了。但第十云以不待對，是故常現者，此以第十釋成第九，即為揀異；由十成九，故云釋成。而九豎論，十是橫說，故為揀也。
疏：具上十義，故稱海印，諸佛窮究，菩薩相似。
問：仁王三賢都無八相之文，初地方云：方生百三千一時成正覺。此之八相，豈在信門？
答：即上所引大集亦云：灌頂住菩薩得佛神力，若菩薩成就如是等法，能於無佛世界示現八相。乃至廣說。彼說住終。若占察經：漸次作佛，略有四種。何等為四？一者、信滿法，故作佛，所謂依種性地，決定信諸法不生，不滅，清淨，平等，無可願求故；二、解滿作佛；三、證滿作佛，謂淨心地；四、一切功德行滿作佛，依究竟菩薩地。起信依此說：信成就發心，能八相作佛。文據昭然。況圓融門中不依位次。寄終教說，信滿即能，因、果無礙。以因門取，常是菩薩；以果門取，即恆是佛。或雙存、俱泯，自在難思。又此化現非唯一位，依一類界，而能具攝一切地位，徧於時、處，故云念念徧十方也。
鈔：疏具上十義下，第四、總結。於中，先正結；後問：仁王三賢下，問答料揀。先問，後答。問，即上卷菩薩教化品。經云：若菩薩住百佛國土中，作閻浮提王，王四天下，修百法明門，二諦平等心化一切眾生。下偈云：善覺菩薩四天下雙照二諦平等道權化眾生遊百國始登一乘無相道。釋曰：此前更無成佛之文。
疏答：即上所引大集下，第二答中有三：初、指前引答，二、別引文答，三、況出圓融。今初，謂上引大集，灌頂即第十住，故云彼說住終。則初賢已得八相，何得偏引仁王？三賢無文。
疏若占察經下，次、引別文答。謂占察經作佛有四：初、是信滿，正與今文相當，餘三因便故來耳；二、解滿作佛，即同前大集灌頂受位；三、證滿者，初證名證滿，故云淨心地，即初地故；四、究竟菩薩地，即第十地後。故起信云菩薩地盡，覺心初起，心無初相，以遠離微細念，故得見心性，心即常住，名究竟覺是也。
疏起信依此下，上正引經，此方引論。用信成就發心，即第一信滿位。論云：菩薩發是心故，則得少分見於法身。以見法身，故隨其願力，能現八種利益眾生，所謂：從兜率天退、入胎、住胎、出胎、出家、成道、轉法輪、入涅槃。即八相之文也。
疏況圓融門中不依次位者，三、況出圓義也。則上所引尚是行布，以四位成佛，深、淺不同故；今初即具後，故是圓融。今約信滿，猶寄終教說耳。
疏因、果無礙下，通伏難。謂有難云：若初即後，應壞因、果故。故為此通，明其無礙。正在因時，即有果；果中有因，隨門不同。名因名果，體無前後，故得圓融。雙存，則亦因亦果；俱泯，則果海離言。
疏又此化現非唯一位，依一類界者，重揀前文。以圓融非唯一位，則顯具一切地位；非依一類界，則顯徧於時、處也。
疏：第二、嚴淨下，華嚴三昧，文有十句，略辨七行。前六句各一行，七、八是十度行，九結上自在，十總結所依。萬行如華，嚴法身故。餘如別說。
鈔：第二、華嚴三昧，疏萬行如華，嚴法身故。餘如別說者，遺忘集說：略有十觀：一、攝相歸真觀，二、相盡證實觀，三、相實無礙觀，四、隨相攝生觀，五、緣起相收觀，六、微細容攝觀，七、一多相即觀，八、帝網重重觀，九、主伴圓融觀，十、果海平等觀。然此十觀融四法界：初、二理法界，始終不異；三即事理無礙法界；四即隨事法界；次五即事事無礙法界：五即一多相容不同門；六即微細相容安立門；七即諸法相即自在門；八即因陀羅網境界門；九即主伴圓融具德門；其第十觀果海絕言，通為前四之極，則四法界、十種玄門，皆約因分。然此十觀略收萬類，不異玄中，故指在餘。又釋題中廣顯華嚴義竟。又還源觀釋云：廣修萬行，稱實成德，普周法界，而證菩提，如華有結實之用，行有感果之能。今則託事表彰，所以舉華為喻。嚴者，行成剋果，契理稱真，性、相兩亡，能、所俱絕，顯煥炳著，故名嚴也。良以非真流之行無以契真，何有飾真之行不從真起。此則真該妄末，行無不修；妄徹真源，相無不寂。故曰法界自在圓明無礙用，為華嚴三昧也。若更總釋，總以萬行嚴於法界，成於法身，為華嚴也。行有行布、圓融，成佛亦有十身總、別。別如普眼長者，以十波羅蜜嚴成十身；融如八地，一念之中十度圓修，成佛之時十身無礙。故曰華嚴。餘如題中。
疏：第三、一微塵中下，四頌明因陀羅網三昧門。於中，初二句標定心境。然有二意：一、由一、多相即，故入一定，能成多定；由成多定，令一塵內有一切塵，一一塵中現一切剎。二、但令一塵現剎，一切亦爾，故云成就一切微塵定。次二句明不壞相而普現，故云不增。次二頌明一塵中所現剎相，無礙如燄，重現如帝網。次半頌舉一例餘，亦有二意：一、例上一塵之內所具之塵；二、例如一塵入定示現，餘塵入定示現亦然。後二句結用所因，略辨三門：一、三昧力，此同標中；二、不思議解脫力，如不思議品云於一塵中現三世佛剎等；三、神通力，謂幻通自在。並如下說。
鈔：第三、因陀羅網三昧中，疏次半頌舉一例餘，亦有二意者，前意對前第一意。既一塵之中有多塵，向來方說一塵攝剎，今方說塵內所具餘塵攝剎。後意對前第二意。此所例塵非前塵內，是前塵外徧法界中塵也。
疏：第四、若欲下，十八頌明手出廣供三昧門。初一總標，後一通結，中間別顯。欲顯勝妙，略舉一手，為供所依。由於昔時以手持供供佛、施人，稱周法界，故令真流供具等諸佛之難思。
鈔：疏由於昔時以手持供供佛、施人，稱周法界者，此出因也。供佛、施人，約其施行；稱周法界，約其施心，入深觀故。
疏故令真流供具等諸佛之難思者，顯今果也。真流供具，顯出供時心，以稱法界手出供具故。等諸佛之難思者，稱因境也。因雖尊勝，心不稱境，非真供養。由稱真之因，感稱真之果，能供真佛之境。
疏：第五、菩薩住下，八頌明現諸法門三昧門，分四：初一、總標多門。二、有五頌別顯二十種門，供等即門，通入佛果故。三、一頌半結多所因，由四悉檀故。初半對治，次半世界；隨行差別即當為人，而成就言謂第一義。四、半頌結用難測。
鈔：疏初半對治等者，對治文顯，隨心所樂為世界者，順心令喜故。隨行差別，即當為人者，心行不同，生善異故。如心寂靜，應教禪定；若心明利，為說智慧。悉以善巧而成就，文則連上，屬於為人。謂第一義者，謂要見理。見理，方得名成就耳。又成就言，通於上三，前三悉檀皆為見理故。
疏：第六、有妙下，十七頌明四攝攝生三昧門，文分為二：初一偈總標名用，
疏：餘頌別顯。於中分四：初、四頌布施攝，初一偈半求受用者，恣其所須。次半偈求自在者，施以王位。又此施位即難行施，以是可愛著故。次偈身行法施。後偈妙色悅心是無畏施。又後二偈，初身行法儀，後服世妙飾。貴悅物心，隨求即與。
鈔：疏第六、四攝攝生三昧。布施攝中前二偈有兩重釋，先約財施，所須王位皆屬外財故。王位兼於身命，亦屬內財。
疏又此施位下，第二重釋。次半偈可愛著物，即三種難行之一。次法及無畏兼前財三，為一切施。又將後二屬於遂求。然準瑜伽，六度、四攝，各有九門。頌云：自性一切難一切門善士一切種遂求二世樂清淨。自性皆一，一切或二或三，難行皆三，一切門皆四，善士皆五，一切種皆六，遂求皆七皆八，二世樂皆九，清淨皆十。四攝，即當四十三卷，至十行品，更說其相。今疏言即難行者，以難行有三：一、物少自在施，二、可愛著物施，三、極大艱難獲財施。今當第二難也。
疏又後二偈至隨求即與者，是遂求施。遂求有八：一、匱乏飲食而求乞者，施以飲食；二、匱乏車乘而求乞者，施以車乘；三、乏衣服；四、嚴具；五、資生什物；六、種種塗飾香鬘；七、舍宅；八、光明。皆如初二句，會文，可知。
疏：次、二頌愛語攝。一切愛語，謂慰喻、慶悅、勝益之言。言種種梵音者，即八種梵音：一、最好聲，其音清雅，如迦陵鳥；二、易了聲，言辭辨了；三、和調；四、柔軟；五、不誤；六、不女；七、尊慧；八、深遠。言俱枳羅者，亦云都吒迦，此云眾音合和，微妙最勝，皆愛語之具。隨心說法，應在後偈；隨世所宜，應在前偈。以瑜伽一切愛語略有二種：一、隨世儀軌語，二、順正法教語。今開示佛說八萬法門，即順正教也。
鈔：疏一切愛語等者，下所列即三愛語：一、慰喻愛語，二、慶悅愛語，三、勝益愛語。
疏言種種梵音者，即八種梵音等者，文中具列。初二疏釋，後六但標。若釋，應云：三、調和，謂大、小得中；四、柔軟者，言無粗獷；五、不誤者，言無錯誤；六、不女者，其聲雄朗；七、尊慧者，言無戰懼；八、深遠者，臍輪發聲。
疏隨心說法，應在後偈者，以後偈說八萬法門，是順正法教語，故應合云隨心為說。前偈種種梵音，故是隨世儀軌，合言隨世所宜而化誘。
疏：三、有二頌明同事攝。物見菩薩俯同其事，知有義利而修行故。於中，初頌一切同事，八風等事，皆悉同故；後偈難行同事，忍於諸苦，而同事故。
鈔：疏初頌一切同事者，瑜伽同事，不舉別相，但同上利行，即名同事。故利行居先，則示同利衰等為一切也。等取毀、譽、稱、譏。忍於諸苦，而同事故者，難行有三，亦無別相，即同三利行，為三難行同事，謂：一、諸未行勝善根因，諸有情所行利行；二、現在耽著廣大財位，眾具圓滿，諸有情所行利行；三、於外道異執邪見、邪行所行利行。同事例耳。今於上三同事，皆須忍苦。
疏：四、有八頌明利行攝，謂說趣義利之行，以益有情。於中，初二偈一切利行。此有三種：一、於現法利，勸導利行，謂令以德業招守財位，以益近故。經文略無。二、於後法利行，謂勸捨財位，清淨出家，即當初偈。三、於現法、後法利行，謂勸離欲，即後偈也。又初一偈即難行利行。此自有三：一、不識出離，即外道異執；二、不求解脫，即未種善因；三、現捨國財，誘耽財位。於此利行，是謂難行。
疏：次一偈初句即攝二利行：一、即十種清淨利行也；二、令離十惡，即此世、他世樂利行。次三句即善士利行，慈心勸導等故。
鈔：疏一、即十種清淨利行者，謂：一、依外清淨有五，二、依內清淨有五。依外五者，一、無罪利行，二、不轉利行，三、漸次，四、徧行，五、如應。論廣釋其相。依內清淨有五者，一、謂諸菩薩於諸有情起廣大悲，意樂現前，而行利行；二、諸菩薩於諸有情所作義利，雖受一切大苦劬勞，而心無倦，深生歡喜，為諸有情，而行利行；三、安處最勝第一財位而自謙下，如子如僕，及離憍慢，而行利行；四、心無愛染，無有虛偽，真實哀愍，而行利行；五、起畢竟無復退轉慈愍之心，而行利行。
疏次三句即善士利行者，善士有五：一、於真實義勸導有情，二、於應時勸導，三、於能行攝勝妙義勸導，四、於有情柔軟勸導，五、於有情慈心勸導。此之五相，皆是大人之法。慈心勸導，舉後等初。
疏：次二偈即遂求利行，謂眾生為八纏所繞，開解令離，故名遂求。初偈即化無愧纏，以恃壽長，不知進修，不知此身但婬欲生，終竟敗壞，具諸煩惱故；後偈開解無慚纏眾生。餘略不具。
鈔：疏次二偈即遂求利行者，論云：此略有八，謂諸菩薩見諸有情於應慚處，為無慚纏之所纏繞，方便開解，令離彼纏，如無慚纏；二、無愧；三、昏沈；四、睡眠；五、掉舉；六、惡作；七、嫉；八、慳。皆如無慚纏說。
疏：次二偈即一切種利行：初偈即應攝受者，而攝受之；後偈即應調伏者，而調伏等。
鈔：疏次二偈即一切種利行者，彼說或六或七，總有十三。六者，一、應攝受者，正攝受之；二、應調伏者，正調伏之；三、憎背聖教者，除其恚惱；四、處中住者，令入聖教；五、於三乘中，令其成熟；六、已成熟者，令得解脫。云何七種？謂諸菩薩安處一分所化有情，於善資糧守護、長養，所謂：一、依下乘出離，二、依大乘出離，三、於遠離，四、於心一境性，五、於清淨諸障，六、於二乘而正安處，七、於無上正等菩提而得安處。
疏：後一偈即一切門利行，謂不信令信故；亦總結諸利行也。瑜伽廣說利行居先，略明同事居後。此則先略明同事者，以利行中，若以行勸修，與愛語相近；若自示行，即同事相近。同事即是利行，利行未必同事。此二相近，廣略互彰耳。又次下三昧，亦同事故。
鈔：疏後一偈即一切門利行，謂不信令信故者，此略有四：一、不信令信，二、犯戒有情令戒圓滿，三、惡慧有情令慧圓滿，四、慳吝有情於捨圓滿。今疏文中略舉其一。疏瑜伽廣說利行居先等者，會二前後，可知。
疏：第七、雅思下，十七頌俯同世間三昧門。於中三：初、六身同世間，利益眾生，若依若正，無不示為。
疏：次、六示同外道，救彼邪黨。初五別辨，後一總結。義如別說。
疏：三、眾生迷惑下，五頌明語業大用。初一總明，次三別顯，後一總結。別中云或邊咒語者，梵云達邏鼻荼曼達邏鉢底鞞。言達邏鼻荼者是南印度中邊國名也，此云消融；曼達邏者，咒也；鉢底鞞者，句也。謂其國人稟性純質，凡所出言皆成神咒。若鄰國侵害，不用兵仗，但以言破之，彼自喪滅，故曰消融咒句也。或云唯童男童女，方得言成咒句，餘不得也。又天密語等者，婆沙七十九說：世尊有時為四天王以聖語說四諦。二王領解，二不能解。世尊憐愍故，以南印度邊國俗語說四諦。二天王中一解，一不解。世尊憐愍故，復以一種篾戾車語說四聖諦。時四天王皆得領解。善破於他者，以因明比量等真能破故。非外所動者，真能立故，不為他破。後一偈類結。非唯說四諦，六度、萬行等皆然。一心說法，得語實性，能起隨類之用，名三昧力。
鈔：疏婆沙七十九等者，彼云：毗柰耶說：世尊有時為四天王以南印度邊國俗語說四聖諦，謂醫泥迷泥瑜部達剌；篾戾車語說四聖諦，謂摩奢都奢僧攝摩薩縛怛囉毗剌達。論引淨名圓音為難。下釋有七：一云：有作是說：佛以聖語說四聖諦，能令一切所化有情皆得領解。何以作此等語說？答：為滿彼意故。彼天欲聞故。下並取意引之。二、復次世尊欲顯於諸言音皆能善解故，謂有疑佛不能餘語等。三、復次有所化者，依佛不變形言而得受化；有所化者，依佛轉變形言而受化者。四、復有說者：佛以一音說四聖諦，不能令一切所化有情皆得領解。世尊雖有自在神力，而於境界不能改越，如不能令耳見諸色等。通圓音云：答不須通，非三藏故。諸讚佛頌，言多過實，如常在定、不睡眠等，皆過實也。五、復次如來言音徧諸聲境，隨所欲語，皆能作之，故復伽陀作如是說。六、復次佛語輕利，速疾轉故。故云佛以一音演說法眾生各各隨所解。七、復次如來言音雖有多種，而同有益，故說一音。釋曰：然上七解，前三可通，後四淺近，即彼小乘三藏說故。
疏篾戾車者，三藏云惡中惡，亦云奴中奴，皆義翻耳。
疏五經。：第八、有勝三昧下，九十頌明毛光照益三昧門。智契解脫之門，慈熏身、語、意業，故得身同法界，大用無涯。毛光觸物，為益萬品，徧於時、處，緣者會之。是謂菩薩圓建立眾生也。文分為五：初、一頌標門總辨；二、所放光明下，別明一毛光明業用；三、如一毛下，類顯一切毛光業用；四、如其本行下，釋成分齊；五、若有聞下，聞、信光益。今初，就所益說，故名安樂。
鈔：疏第八、毛光照益三昧中，言智契解脫之門等者，總出光明之因，具悲、智故。先此上一句約智，亦是約表釋。謂毛孔表解脫門，光明表於智慧故；二、正明智慧，故云智契解脫之門。
疏慈熏身、語、意業者，約悲、智釋，以菩薩曠劫慈悲熏修三業故。
疏：就第二段中二：初略辨四十四門光用；後如是等下，結略顯廣。就四十四光中，皆有四義：一、標光名，二、辨光用，三、出光因，四、結光果。類例相從，分為十段五對：初、有二光顯示三寶；二、有四光令發大心上二即三寶四弘對；三、有二光總圓福、智；四、有二光入理持法上即二嚴二持對；五、有六光六度行圓；六、有七光四等救攝即六度四等對；七、有一光總彰三學；八、有八光雜彰萬行，供養為先為三學萬行對；九、有六光令六根內淨，動與理會；十、有六光明六塵外淨，觸境皆道即根清境淨對。
今初，二光中前一顯現。於中，初句標名，以近初標，但云所放，不言又放；次三句辨用。後偈辨因中示三寶，令其正歸；示正道，令其正向。上通一體及別相三寶。亦示佛塔，令其正信，義兼住持。後一光照耀。用有七句，一偈辨因，並顯，可知。
疏：第二、四光令發大心中，即四弘願也。初一、令眾生無邊誓願度，因中興有為，而毀有為；二、一光令煩惱無邊誓願斷，因中興有為，而讚禪定上二皆事、理兼修；三、上欣佛果；四、愛樂三寶，窮盡法門，因中四弘之終。故總結云及示發心功德行。
疏：第三、有二光總圓福、智。智因中分別法相，決了真理，無虧理、事，不減佛法，故得一念悉解多門。
疏：第四、二光入理持法：初一慧入二空，即義持也；後一具四總持，於法自在。
鈔：疏後一具四總持者，一、法持，二、義持，三、咒持，四、無生忍持。如七地中廣說。四持並具，何不自在！
疏：第五、六度光中，戒因中云發大心者，謂若發二乘心，則破淨戒。大心導善，不在人、天；勤策萬行，慧為上首。各加一偈，餘可思之。
疏：第六、有七光，四等救攝中，初一慈光，與佛慧真樂，見無量佛。此有二義：一、見事佛，真樂因故；二、見心佛，一一心華有覺性故。
疏：次三悲光拔苦：初一厄難苦，次一疾病苦，後一死苦。令見佛者，一、捨命不恐，二、惡道不畏。又要臨終勸者，智論二十八云：臨終少時能勝終身行力，以猛利故，如火如毒。依西域法，有欲捨命者，令面向西，於前安一立像，亦面向西，以旛頭挂像手指，令病人手捉旛腳，口稱佛名，作隨佛往生淨土之意；兼與燒香、鳴磬，助稱佛名。若能行此，非直亡者得生佛前，抑亦終成見佛光也。若神游大方，去、留無礙者，置之言外。不爾，勉旃斯行。
疏：次二光令生法喜，初則欣法聽說，法喜已充；終則觸境無非佛法，成喜之極。
疏：後一令成大捨。捨除放逸，眾惑之根。
疏：第七、一光總彰萬行，三學攝盡，故曰普聞。
疏：第八、八光雜明諸行供養為先，前五供敬田，後三施悲田。
疏：第九、六光內淨六根。
疏：第十、六光外清六境。文並可知。戈者，平頭戟也；鋋者，小矛也。
疏：第二、如是等比下，結略顯廣。一毛之用，光有塵沙。
疏：第三、如一毛下，類顯一切毛光業用及結用所依，謂三昧力。
疏：第四、如其下，釋成分齊。如是等光，今何不見？謂有緣者見，如目覩光，無緣不覺，盲瞽常暗。於中分二：初偈總明。如其本行，牒前往因；所得光者，牒前果用。若有宿緣及曾同行者，則隨其所見，如是差別。後六偈別顯。於中，初二法說，後四喻說。前中，初偈宿緣。宿有四緣：一、昔同業，二、愛其行，三、能隨喜，四、但見所作。後偈現因。不必有緣，但功行內著。光明爰燭，有三種因：一、修廣福，二、供多佛，三、求佛果。即福、智二嚴也。上之七類，皆蒙光照。二、喻說中雙明見與不見。二喻皆有法合。初日出喻，喻光為益因；合中謂法日常明。有智慧者，心不住法，如人有目，則能得見。有三類人，則不能見：一者、凡愚，二、邪信外道，三、劣解二乘。皆無因緣，如人無目。後寶嚴喻，喻光正益，明法寶常存，由福、無福，有處、不處。
疏：第五、若有下，一頌明聞、信光益。謂信仰解了，不生疑惑，則成佛果。不以不見，疑菩薩之無光；不以極苦莫救，謂光明之無益；亦不高推果用，謂菩薩不能。故云永斷諸疑。
鈔：疏不以不見，疑菩薩之無光等者，此下別釋絕疑之義。絕於三疑：一、以不見，疑無光明。二、不救劇苦，謂光無益。經文以如盲不見日等，雙釋二疑。三、亦不高推果用下，又遣一疑，謂此作用是佛果用，非十信故。
疏：第九、有勝三昧下，六頌主伴嚴麗三昧門，亦是出現三昧。文分三別：初一、標門顯意。次、四明一方業用。於中，前三法說，後一喻合。既言量等三千，則不壞次第，劣於十地及等覺也。三、一頌類顯十方。
鈔：疏既言量等三千，則不壞次第等者，此亦遮其不信十信八相成道，謂十地方能，故云不壞次第。謂十地菩薩受職，有大蓮華，量等百萬三千大千世界。十定品辨等覺菩薩，有一蓮華，量周法界。周法界唯大，百萬億中但言三千，故劣後二。
疏：第十、有勝三昧名方網下，三十四頌半明寂用無涯三昧門。約處，名為方網；約相，是謂寂用。亦總顯上來動、寂無二故。文分為三：初一、標名總辨。十方交絡，出入縱橫，故名為網。
疏：二、或於下，三十二頌半正顯業用。三、是名下，一頌總結難思。就業用中分三：初、二頌於十方處交絡出入，明於器世間自在；二、有五頌，十方佛所入出無礙，明於智正覺世間自在；三、於眼根下，二十五頌半通顯於三世間自在。菩薩於三世間自在，略有二義：一、以自身作三世間，故得自在；二、菩薩於三世間處示現自在。今此三段：初二約後義，後一通二義。文或綺互，理實皆具。
初二世間略有四重無礙：一、約處，謂東處即是西處，是故菩薩常在東，恆在西也；二、約佛，謂東佛即西佛，是故在東佛恆在西佛；三、約菩薩身不分，謂在東之身即是西身；四、約定，謂入定即是出定。所以爾者，略顯二因：一、以所觀之法，事隨理融，相即在故；二、能觀之心，亦寂用無礙故。然此文中為顯菩薩祕密隱顯自在德故，但說後二；若辨前二，則似菩薩無力。
疏：三、於眼下，通顯於三世間自在，文分為四：一、明根、境相對以辨自在；二、童子下，明於他身自在；三、鬼神下，明微細自在；四、一切塵下，器界事中以辨自在。今初，十二頌六對，一一對中有十義五對無礙之相。
鈔：今疏十二頌六對，一一對中有十義五對等者，疏文分六：初、總標；二、欲辨無礙下，總辨定、慧；三、言五對下，正明無礙；四、上來無礙下，總示入門；五、又向云色性下，彰其含攝；六、此是菩薩下，總結勸修。初文可知。
疏：欲辨無礙，先須明識定、慧。此中云三昧起者，觀也；入正受者，定也。定、慧雖多，不出二種：一、事，二、理。制之一處，無事不辦，事定門也；能觀心性，契理不動，理定門也。明達法相，事觀也；善了無生，理觀也。諸經論中或單說事定，或但明理定。二觀亦然，或敵體事理、止觀相對，或以事觀對於理定。如起信論：止一切相，乃至心不可得為止，而觀因緣生滅為觀。或以理觀對於事定，下經云一心不動入諸禪了境無生名般若是也。或俱通二，如下云禪定持心常一緣智慧了境同三昧是也。或二俱泯，非定非散。或即觀之定，但名為定，如觀心性，名上定是也；或即定之觀，但名為觀，如以無分別智觀，名般若是也。或說雙運，謂即寂之照是也。所以局見之者，隨矚一文，互相非撥；偏修之者，隨入一門，皆有剋證。然非圓暢。今此經文，巧顯無礙。
鈔：就第二總辨定、慧之中三：初、總指當文定、慧之相；二、定、慧雖多下，彰其類別；後、所以局見之者下，總示得失。二中又二：先、總辨為二，二者、用二不同。
今初，疏制之一處，無事不辦者，即遺教經文。然亦可通理，以其先後類例多約事故，即是彼經八大人覺中第二明精進。初云：汝等比丘已能住戒，當制五根，勿令放逸！乃至云：此五根者，心為其主，是故汝等當好制心！心之可畏，甚於毒蛇、惡獸、怨賊。大火越逸，未足喻也。喻如有人手執蜜器，動轉輕躁，但觀於蜜，不見深坑。譬如狂象無鉤，猿猴得樹，騰躍跳擲，難可禁制。當急挫之，無令放逸！縱此心者，喪人善事。制之一處，無事不辦。是故比丘！當勤精進，折伏汝心！
疏能觀心性，契理不動者，上句即涅槃經意。彼第二十七師子吼品，以彼立三品定故。經云：善男子！一切眾生具三種定，謂上、中、下。上者，謂佛性也，以是故言一切眾生悉有佛性；中者，一切眾生具足初禪等；下者，十大地中心數定也。今但義引耳。從契理不動，即義說也。觀其心性，即是觀門。而云定者，心性是理，觀即契理，與理相應，湛然不動，故名為定。
疏明達法相，事觀者，如起信等。疏善了無生者，即七地經云了法無生名般若是也。
疏諸經論中或單說事定等者，即第二、用二不同也。疏如起信論：止一切相，乃至等者，論云：云何修行止、觀門？所言止者，謂止一切境界相，隨順奢摩他觀義故。所言觀者，謂分別因緣生滅相，隨順毗鉢舍那觀義故。云何隨順？以此二義漸漸修習，不相捨離，雙現前故。次論云：若行，若住，若臥，若起，皆應止、觀俱行，所謂：雖念諸法自性不生，而復即念因緣和合，善惡之業苦樂等報不失不壞；雖念因緣、善惡業報，而亦即念性不可得。釋曰：此中先止不礙觀，後觀不礙止，皆止約入理，觀約觀事。第一經中已廣引文，兼辨大意，以疏對論，文相可知。
疏或以理觀對於事定，言下經一心不動等者，即七地偈文。然今經云於道不動即修禪忍受無生名般若，蓋其義引，小有不同。
疏禪定持心常一緣等者，即第三十三經。彼具明十度，云：如其迴向行布施亦復堅持於禁戒精進長時無退怯忍辱柔和心不動。禪定下同。今此但取明定、慧文耳。
疏：言五對者，第一對根境無礙，謂觀根入定，應從根出，而從境出者，為顯根、境唯是一心，緣起無二，理性融通，是故根入境出耳。境入根出亦然。
鈔：疏言五對者下，第三、正明無礙。於中，先別明，後總結。前中五對，即為五別。然其五對皆約經文，取文不同。第一對取根、境，如初偈將上於眼根中對下於色塵中作義。於中有三：初、明根入境出。二、為顯下，出所以。所以無礙者，略有三義：一、唯心現故，二、緣起相由故，三、法性融通故。廣如玄中。以是最初，故具出所以。下多總略。三、境入根出亦然，即例釋後偈。
疏：第二對理事二定無礙，謂分別事相，應入事定，而入理定；欲觀性空，應入理定，而入事定。以契即事之理而不動，故入理即是入事；制心即理之事而一緣，故入事即是入理。而經文但云入正定，不言理事。及乎出觀，境中即云分別色相，斯事觀也；根中即云性空寂者，理觀也。亦合將根事對於境理，以辨無礙。
鈔：疏第二對者，即於入正定中作義。於中文四：一、正明。疏分別事相等者，緣從色塵中出，明知眼根中入是其理定；疏欲觀性空等者，緣於眼起等是理起，明知色塵中入是事入。二、以契即事之理下，出所以，唯約事理無礙明所以。於中二：先成上分別事相，應入事定，而入理定；後制心即理之事下，成上欲觀性空，應入理定，而入事定。三、而經文但云下，出二定得名所以，顯上入正定所對之文，由對觀故。四、亦合將根事對於境理，以辨無礙者，結例，謂合有二偈云於眼根中入正定於色起定心不亂了色無生無有起性空寂滅無所作於色塵中入正定於眼根中三昧起分別眼性不思議諸天世人莫能知。
疏：第三對事理二觀無礙，謂欲分別事相，應從事觀起，而反從理觀起者，以所觀之境既真、俗雙融，法界不二故。分別事智，即是無生之智，二觀唯是一心故。亦應將境事理對根事理，以辨無礙。
鈔：疏第三對理事無礙等者，即約經文從定起，對於後半以作義。疏文有三：初、正明；次、以所觀下，出所以；三、亦應下，反例。初中疏文但作初偈，不作後偈。若具，應云：欲了真理，應從理觀起，而反從事觀起。謂前偈示現色性是事，則色塵中三昧起，義當理觀也；後偈說眼無生無有起是理性，則前眼根起定心不亂，義當事觀也。二、出所以，可知。
疏亦應將境事理對根理事，以辨無礙者，三、反例。此意稍隱。先應問言：上辨二定，但云亦合將根事對於境理，今何雙言將境事理對根理事？故應答言：以上二定不能自別，要因起觀，方知事理，如眼入定，未知何定。以見塵上了色差別，是其事觀，欲令無礙，故說根中入定是其理定。境入根起；既了根性空，故說境中入於事定。則經文中已辨根理對於境事，故但合例以將根事定對於境理。今此二觀不因定別，根上、境上，各有二觀，謂：根入定，即於境上從理觀起，而分別事；於色入定，即於根上從事觀起，分別於理經文已有此二；未於境上從事觀起，分別於理，及與根上從理觀起，分別於事。若作偈者，應云：於眼根中入正定於色塵中事觀起說色無生無有起性空寂滅無所作及於色塵中入正定於眼根中理觀起分別一切上妙眼諸天世人莫能知。斯則境上事起觀理，以對根上理起觀事。故云亦應以境事理對根理事，以辨無礙也。
疏：第四對出入無礙，以起定即是入定，故起定而心不亂。若以事、理相望，應成四句，謂事入，事起；事入，理起等。若以根、境相望，又成四句，謂根事入，境事起等。一一思之，皆有所由。
鈔：疏第四對出入無礙者，即於經入正定對從定起言及起定不亂作義。於中二：先正明；後若以事、理相望下，句數料揀。事、理四句，但出其二。等取餘二，謂：三、理入，事起；四、理入，理起。上且單說，有其四句。若單、複相望，應成九句，於前四上更加五句，謂：事入，事理起；理入，事理起；事理入，事起；事理入，理起；事理入，事理起。故為九句。
疏又成四句者，即根、境、出、入成四，但舉其一。若具，應云：二、境事入，根事起；三、根理入，境理起；四、境理入，根理起。若更交絡，乃成十句：五、謂根事入，境理起；六、境事入，根理起；七、根理入，境事起；八、境理入，根事起；九、根事理入，境事理起；十、境事理入，根事理起。以其事、理相望，屬前事理四句，故但云四耳。
疏：第五對二利體用無礙，謂於眼根起定心不亂，是體也，自利也；而不礙現於廣境，是用也；人天不能知，利他也。良以體、用無二，故自利即是利他。
鈔：疏第五對二利體用無礙者，此有兩重無礙：一、體用無礙，二、二利無礙。下雙牒釋。言心不亂，是體者，全用根起三句，以對境起中後二句作義，則根起三句為體，亦為自利，謂於眼起定心不亂說眼無生無有起性空寂滅無所作。而言不礙現於廣境者，即取前示現色性不思議諸天世人莫能知為廣境，亦全用此二句為利他。疏良以下，以體、用無二釋二利無礙。然上疏但約眼、色、根、境以為體例，後五根、境可知。
疏：此上十義，同為一聚，法界緣起，相即自在，菩薩善達作用無礙。思之，思之。又經且約根、境相對，亦應境境相對，謂色塵入正受，聲、香三昧起等。此如下童子身中入正定等中，明復應根根相對，謂眼根入正受，耳根三昧起等；一塵入正受，多根三昧起等。並略，故不說。
鈔：疏此上十義，同為一聚下，二、總結十對也。於中又二：先正結；後又經且約根、境下，例顯。若境境相對，即下於自、他身自在中攝，故此不明。根根相對等，但略無耳。例亦合有。若具說者，應云：於眼根中入正定於耳根中從定起示現耳性不思議諸天世人莫能知於耳根中入正定從眼起定心不亂說眼無生無有起性空寂滅無所作等，成六根互用。
疏一塵入正受，多根從定起等者，亦略無耳。若具，應云：於色塵中入正定於六根中從定起示現六根不思議諸天世人莫能知於六根中入正定於色起定心不亂說色無生無有起性空寂滅無所作等。復應有一根入，多塵起，故云等也。等字，等於兩重：一、等多根入，一塵起；二、等一根入，多塵起。若具，應云：於眼根中入正定於六塵中三昧起分別六境不思議諸天世人莫能知於六境中入正定眼根起定心不亂說眼無生無有起性空寂滅無所作。餘根對塵亦然，故云並略不說。
疏：上來無礙，深妙難思，始學之流如何趣入？今當總結。但能知事、理無礙，根、境一如，念慮不生，自當趣入。
鈔：疏上來無礙，深妙難思下，第四、總示入門。先問；後今當下，正示。知事、理無礙，根、境一如，總觀也；念慮不生，總止也。即禪門大意。
疏：又向云色性難思等，即色等總持，是色陀羅尼自在佛等，亦應云：分別眼性難思，有眼陀羅尼自在佛等。又眼中云性空寂滅，即眼之度門，眼等本淨，亦應云：色等度門，色等本淨，不唯取相為染，無心為淨而已也。又以智論三觀束之：分別色相等，是假名觀也；性空寂滅，是空觀也；此二不二，色性難思，中道觀也。三無前後，皆是一心。對此三觀，應辨三止，謂：方便隨緣止、體真止、離二邊分別止。既止、觀雙運，亦名一心三止也。即一而三，即三而一，雙照三、一，雙遮三、一，是無礙也。一一釋文，準思，可見。
鈔：疏又向云色性難思下，第五、彰其含攝。於中又二：先收總持等，會佛名經；後約三觀，會通智論。前中，然十二入，約其含攝，並稱總持；約其性空究竟，並稱波羅蜜；約其性本清淨，皆解脫門；約其覺性圓明，並得稱佛。故佛名經云：眼陀羅尼自在佛，乃至意陀羅尼自在佛；色陀羅尼自在佛，乃至法陀羅尼自在佛等。
疏不唯取相為染，無心為淨而已者，結彈北宗禪門但得一分之義。謂彼云：眼見色，意同知；染法界，意不同知；淨法界，意不同知。即眼陀羅尼自在佛。眼等總持度門等者，今謂亦是一義，但得不起心之義耳。不同上來十重五對無礙自在等。
疏又以智論三觀下，第二、以三觀會智論。於中有三：初明三觀，次辨三止，後雙結上二。初中，先明次第三觀，後三無前後，即一心三觀。言此二不二，色性難思，中道觀也，此有二種中道：一、但合上二以為中道，此之中道，大乘初門；二、色性難思即佛性中道，斯為圓妙。欲辨包含，故雙出耳。
疏對此三觀下，辨三止：一、方便隨緣止，即假觀家止，謂方便涉有，隨一一緣，住一境故；二、體真止，即空觀家止，體達真理，與理冥故；三、離二邊分別止，即中道家止，不取有、無等二相也。以上對經文之次，故以假觀為初；今對上觀，亦以方便居首。若準智論中，先空，次假，後中，義如前辨。
疏既止、觀雙運下，三、雙結上二。於中又二：先、結止、觀。諸處多明一心三觀，既有雙運，則亦合言一心三止。若具，亦可言一心三止、觀也。
疏即一而三下，二、結三、一，通於止、觀。即一而三，體隨相、用故；即三而一，相、用即體故；雙照三、一，體、用顯然；雙遮三、一，互奪雙泯。謂即體同用，故非一；即用同體，故非三也。
疏一一釋文，準思，可見者，今將三觀以對經文，三止遮、照等亦然。謂色相難思是假觀，眼定即是隨緣止；性空寂滅是空觀，色定即是體真止；色性難思是中觀，眼根即是離二邊分別止。以色性有二義，若以變礙為性，即假觀攝；若以真實難思為性，即中道攝。故二觀皆用雙運，即是根、境對辨；二俱宛然，即是雙照；二俱無礙，互奪雙亡，即是雙遮。
疏：此是菩薩圓融功德，而自莊嚴。觸目對境，常所行用，希心玄趣，幸願留神！
鈔：疏此是菩薩圓融功德等者，第六、總結勸修，可知。
疏：二、童子下，六頌半於他身得自在。此有三義：一、如前眼根入等，但約見境為出、入耳；二、菩薩化現彼身，作此轉變速疾也；三、菩薩以眾生身作自身，如下十身相作等。是故於彼身入，此身出，而彼不覺知，唯應度者知得度也。
疏：三、鬼神下，二頌半微細自在，謂毛孔約正報，即佛及眾生；毛頭約空處，微塵是色相，多約器界。並身在中入定、出定，為顯三昧純熟，隱顯自在故。亦通觀彼入、出定等，即於境無礙也。若唯約身在彼，下十定中亦云無生法中入、起，安有處耶？
疏：四、一切塵下，四頌半器界事中周徧入、出。然菩薩身普徧，略有四位：一、普徧一切十方剎海；二、徧彼剎內樹等物中；三、徧一切塵、毛等中，皆圓徧，非分徧，是故皆全身顯現；四、以是法界身故，不異不分，恆在此，常在彼，無有前後。
疏：第三、是名下，一頌總結。初句以德命人，次句依人顯德，後半明說不盡。近結第十定用無盡，遠結前十定大用無盡，以是無盡之法門故。
疏：第五、一切下，喻況玄旨分，亦名舉劣顯勝分。以上所說普賢行德窮於佛境，蓋是信滿之位。既越常規，乖於視聽，滯情封教，取信無由。故舉斯近事，以鏡玄趣令開悟也。七十九頌分為三段：初、二總標喻意，二、七十六頌別顯喻相，三、一頌結說顯德。今初，先一偈半明非喻能喻，後半偈借喻通玄。今初，舉四難思，意在菩薩神力。瑜伽。決擇分：有六種不可思議，謂：一者、我，二、有情，三、世間，四、有情業果，五、諸修靜慮者靜慮境界，六、諸佛。世尊諸佛境界。今眾生含其前三，加龍變化，所以有四。菩薩神力即靜慮者境界，舊經、梵本皆云禪定力用故。
然眾生業報，四因難思，謂：處所差別故，事差別故，因差別故，異熟果差別故。諸龍變化，不起心念，六天、四洲雲、雨不同等，故難思也。
佛自在者，有五難思，謂：真如甚深故，自在轉故，無漏界證得故，無障礙故，成立有情所作事故。菩薩神力，由三種相，除佛後二。以今經文分同佛五，以皆超言、念，故無可同喻。後半中，然取分喻，以小喻大，令聞喻者忘象領意，故褒以智者。
鈔：第五、喻況玄旨中，疏眾生含其前三者，以業報二字是第四故，則初一含四。
疏菩薩神力，由三種相，除佛後二者，以無障礙約二障盡故，成立有情未周徧故。
疏然取分喻者，由上云無可同喻，今何喻耶？故云分喻。無可喻者，下經云：三界有無一切法不能與佛為譬喻故。言分喻者，喻有八種：一、順，二、逆，三、現，四、非，五、先，六、後，七者、先後，八者、徧喻。如涅槃說。前文已引，則有徧喻。今對徧喻，但取少分，如言佛面猶如滿月，但取圓無缺義故。今喻亦然。以小喻大者，若易中射隼於高墉，以況天下等，其事甚多。
疏令聞喻者忘象領意，故褒以智者，周易。略例云：夫象者，出意者也。言者，明象者也。盡意莫若象，盡象莫若言。言生於象，故可尋言以觀象；象生於意，故可尋象以觀意。意以象盡，象以言著，故言者所以明象，得象而忘言；象者所以存意，得意而忘象。猶罤者所以在兔，得兔而忘罤；筌者所以在魚，得魚而忘筌也。然則言者，象之罤也；象者，意之筌也。是故存言者非得象者也，存象者非得意者也。象生於意，而存象焉，則所存者乃非其象也；言生於象，而存言焉，則所存者乃非其言也。然則忘象者乃得意者也，忘言者乃得象者也。得意在忘象，得象在忘言。故立象以盡意，而象可忘也；重畫以盡情，而畫可忘也。是故觸類可為其象，合義可為其徵。今疏用此文，故令忘象領意，謂如水現四兵，是喻是象。但知菩薩無心頓現，則水印可忘矣。諸喻皆然。若能忘象得意，斯為智者；執象失意，乃成愚滯。故法華云：諸有智者以譬喻得解。
疏：二、聲聞下，別辨中略顯二十種大喻，以況菩薩之德。初有三頌半，明聲聞現通喻，況菩薩自在益生德。先明喻，末偈舉劣顯勝。不為眾生，無大悲也；不求菩提，無大智也。大饒益者，具悲、智也。
疏：二、有二偈日月現影喻，況菩薩普應群機德。
疏：三、有二頌水現四兵喻，喻菩薩海印現像德。
疏：四、有二頌善音巧辯喻，喻菩薩總持巧說德。
疏：五、二頌女授辯才喻，喻授法益生德。
疏：六、譬如幻師下，二頌幻師巧術喻，喻不思議解脫德。
疏：七、二頌修羅隱形喻，喻勝通隱顯德。
疏：八、五頌象王隨變喻，喻定用自在德。
疏：九、二頌修羅大身喻，喻法界身雲德。同於上文主伴嚴麗。
疏：十、有四頌帝釋破怨喻，喻降伏眾魔德。
疏：十一、忉利天下，六頌天鼓說法喻，況菩薩以無功用現身說法德。
疏：十二、有三頌天鼓安慰喻，況菩薩慈音除惱德。
疏：十三、有三頌天王普應喻，喻普應悅機德。
疏：十四、有二頌魔繫愚夫喻，喻攝生同行德。
疏：十五、有二頌梵王殊現喻，況菩薩解脫自在德。
疏：十六、摩醯下，二頌自在數滴喻，況菩薩一念普知德。
疏：十七、三頌大風成事喻，喻大願宿成德。
疏：十八、二頌眾聲悅意喻，喻四辯悅機德。
疏：十九、二頌大海包含喻，喻禪、慧普修德。
疏：二十、大海龍王下，二十四頌半龍王遊戲喻，喻菩薩遊戲神變德。文分為二：初二十二頌半明龍王大用不同，後二頌正明舉劣顯勝。前中，初半偈總標，
疏：餘頌別顯。於中四：初、四偈半雲色不同，喻菩薩身雲各異。
疏：次、有四頌電光差別，喻菩薩光明等殊。第三偈云寶藏色者，梵云室利揭娑，此云勝藏。勝藏即寶名也。閻浮提中帝青色者，梵云天帝火燄摩尼色，亦珠寶名也。
疏：三、有三頌半雷聲不等，喻菩薩三昧多種。
疏：四、有十頌所雨不一，喻菩薩說法多門。言曼陀羅者，此云悅意。澤香即塗香也。鷄羅多摩者，鷄羅，此云華蘂；多摩，此云天上華。謂此香是天華蘂所作故也。婆利師迦者，此云雨時生華。末利香即華名，其色猶黃金。
疏：第二、如是無量下，二頌正舉劣顯勝，謂娑竭羅龍於六欲天等總十五處現斯作用，而身不動搖，心無分別，但由業報之力現斯自在。菩薩亦爾，住無功用，不動不思，於十方界應現多種。亦以菩薩功德之力，隨機見殊。此就喻意，顯勝，可知。
疏：第三、彼諸下，一頌結說難思。前半非喻能喻，後半結上略說。引諸喻者，略有二意：一、顯菩薩自在不同，二、貴令眾生起信。且江南之人不信千人氈帳，河北之者多疑萬斛之舟，皆耳、目不暨故耳。所以或舉目擊，或據具縛之人，自在若斯。菩薩之用，固當無惑；今猶疑者，豈不傷哉！
鈔：疏江南之人不信千人之氈帳者，即顏之推家訓。歸心篇中之語也。
疏：大文第三、第一智慧下，九頌校量勸持分。此廣大用，人皆有分；見而不習，誠為自欺。故中人可勸而進也。於中分二：初、一頌結前所說，略就六慧結之。第一者，上無加故。二、廣大者，語其分量，超二乘故。三、真實者，明其體性，內證無虛故。四、無邊者，有二義：一、量智普知故；二、離種種二邊故，即中道慧也。五、勝者，超地位故。六、殊勝者，同普賢故。
疏：二、此法下，八頌明信、受難得。於中，初一總顯，餘七別明。前中希有者，佛出懸遠，已難可遇，唯初成頓說，故希有也。奇謂初能具後，特謂迥出諸乘，此句讚也。下文勸耳。聞謂遇經，忍可謂信；因信，則心淨。受謂領文、領義，讚乃通言、通筆，說唯約言。上皆所作，總說皆難。
疏：後別明中三：初二偈半明難信，次半偈況出餘行，後四偈舉事校量。前中，初一偈明人、天之器，信為甚難。若爾，今或能信，何耶？由二力故：一、現修淨福，稱所求故；二、昔因聞熏，今發種故。今不信者，願少聽聞，為毒塗鼓，終成堅種。後一偈半舉三乘之信展轉難得，況於一乘。明文昭然，權、實有據。
鈔：疏為毒塗鼓者，即涅槃第九如來性品云：復次善男子！譬如有人，以雜毒藥用塗大鼓，於眾人中擊之發聲，雖無心欲聞，聞之皆死，唯除一人不橫死者。鼓合涅槃，死喻滅惑，不橫死者喻一闡提。終成堅種者，即下出現品，如上頻引。
疏：第二、半偈況出餘行中，信忍尚難，況具餘行，難中之難也。真實解者亦有說行，而不信圓融之旨，非真實解也。願諸學者善擇知見！
疏：第三、四頌舉事校量。初三校量難信：初二舉二難以況信難；後一舉福勝以彰信勝。後一校量餘行之難。唯明誦持，餘略不說。亦顯修行真解，非可校量也。此之四事，後後過於前前，巧辨深勝。
時賢首菩薩說此偈已，十方世界六返震動，魔宮隱蔽，惡道休息。十方諸佛普現其前，各以右手而摩其頂，同聲讚言：善哉，善哉！快說此法，我等一切，悉皆隨喜。
疏：大段第三、時賢首下，顯實證成分。於中有四：一、動世界，大機發故；二、蔽魔宮，唯佛境故；三、息惡道，利樂深故；四、佛現證，契佛心故。於中摩頂、讚善、隨喜，即三業皆證，勸物信、行。第二會竟。
疏：升須彌山頂品第十三六經。：初、來意者，先、辨會來，前信，此解，義次第故。又答十住問，總有二段，前信是住之方便，此明正位，故次來也。二、品來，前品說信究竟，此品趣後說住，故次來也。
鈔：第三會升須彌山頂品第十三：疏前信，此解者，即疏本意，疏以前信會答第二會初所脫信問故。次住有二段，即古德意。
疏：二、釋名，亦先、辨會名。約處，名忉利天會；約人，名法慧菩薩會；約法，名十住會。皆依主釋。
疏：二、品名。須彌，正云蘇迷盧，此云妙高。如來以自在力，不起覺樹，應機現彼，故云升也。表位漸增，不處人間；顯位清淨，故居天也。若天表淨，何獨妙高？妙有十義，如於法故。一者、體妙，謂四寶所成。二者、相妙，謂八方四級。三者、色妙，請四正色北金、東銀、南吠瑠璃、西頗胝迦，一切草、木、鳥、獸等物，隨所至處，則同其色，自常不變。四者、德妙，謂八方猛風不能令動。五、眷屬妙，謂七金山七重圍繞及七香海海印旋流。六、依持妙，唯天依住，得通者居。七、作業妙，不離本處，而鎮四洲；映蔽日、月，而成晝夜。八、生果妙，謂波利質多能益天眾。九、為首妙，於四洲地最在先成。十、堅固妙，於輪圍中最在後壞。高者，高八萬四千由旬，入水亦爾；下據金剛，上鄰空界，頂上縱廣，量亦如之。獨出九山，故稱高也。
十住之行亦復如是，聞、思、修解，而為妙體。四德、八聖，以為妙相。四辯為色，令物解同；雖同眾音，自智不變。八法不動，而為妙德。七支奉戒，金山圍繞；七識流轉，而為海印。第一義天依持而住，可以神會，非情能升。不離本處，徧應十方；映蔽佛日及菩薩月，而成涅槃、生死晝夜。生教行果，而為妙樹。世界初成，菩薩先出，為眾生現種種資具。世界將壞，菩薩後沒，為說上定，令免三災。高者，具成八萬四千諸度法門，自在障外；為眾生故，入生死海，亦具八萬四千諸度法門。據金剛性，鄰勝義空。又智入佛慧，必窮其底；德超方便，迥出群峰。
為顯十住功德妙高，是故須升妙高山頂。四王處半，旁而非正；表住不退，異信輕毛，故越彼天，居妙高頂。善財童子於妙峰山頂見德雲者，亦表斯位彌顯有由。然上所釋，皆圓教意，故下發心品云：應知此人即與三世諸佛同等，與三世佛功德平等，得如來一身、無量身。纔發心時，即為十方一切諸佛共所稱歎。不可同於方便教說。若約觀心，妙高者謂三昧須彌，寂然不動，無思無心，不收不攝，任性而定；稱本心地，入佛智海，湛然不遷，是妙法樂；觸境自在，合本性淨，是四德寶，而自莊嚴。斯則本覺如來升法須彌之頂。
鈔：疏二、品名。須彌下，疏文有二：先正釋；後表位下，約表法釋。於中四：一、正約表；二、若天表淨下，假問徵起；三、妙有十義下，通釋上問；四、若約觀心下，約觀心釋。前二可知。三中分四：一、約能表；二、十住之行下，合所表；三、為顯十住功德下，結所釋；四、然上所釋下，揀權、實。初中二：先釋妙，後釋高。前中疏謂七金山七重圍繞者，俱舍。世間品偈云：蘇迷盧處中盧，高也。次踰健達羅脊，山能持此，故以為名伊沙馱羅山，猶如車軸，山頂持故。竭地洛迦山頌疏云：此方亦有，名檐蘇達梨舍那，見者稱善。頞濕縛羯拏山形似彼故。毗那怛迦山，山形似故。尼民達羅山華嚴音義釋云：此於大洲等外有鐵輪圍山前七金所成蘇迷盧四寶入水皆八萬妙高出亦然餘八半半減廣皆等高量。釋曰：上來所引，正證七金。餘因便來，下疏方要。
疏及七香海海印旋流者，俱舍頌云：山間有八海前七名為內最初廣八萬四邊各三倍餘六半半狹第八名為外三洛叉二萬二千踰那。釋曰：前七名為內，七金內故；第八名為外，七金外故。外在鐵圍之內，亦名山間。最初八萬，即持雙之內海也。七金內海皆八功德水，故云香水旋流。外海鐵圍，因便故來耳。
疏唯天依住者，俱舍頌云：妙高層有四相去各十千傍出十六千八四二千量堅手及持鬘恆憍天王眾如次居四級亦住餘七山。釋曰：謂始從水際，盡第一層，相去十千，傍出十六千。上三層級向上，相去數同，傍出漸減一半。第二層八千，三即四千，四即二千，向上漸狹。此四層級，直上方盡妙高。下半四萬踰那。第一級有藥叉神，名為堅手；乃至第四是四天王。餘皆四王管，故云唯天依住。妙高頂八方，復三十三天居，故皆天住。
疏波利質多羅，能益天眾者，波利，此云徧也，亦曰周匝。質多羅，此云間錯莊嚴，言此樹眾雜色華周匝莊嚴。或云圓妙莊嚴，即俱舍圓生樹也。故俱舍云：東北圓生樹西南善法堂。論釋云：其圓生樹，盤根深廣五十踰那；聳幹上升，枝條旁布，高廣量等百踰那。挺葉開華，妙香芬馥，順風熏滿百踰那；若逆風熏，猶徧五十。是諸天眾遊樂之所。餘文可知。
疏為顯十住功德妙高下，第三、總結釋也。於中三：初正結釋。次四王處半下，通伏難。謂有難言：若以妙高為表，四王亦處妙高，復為次第，何不處此？故為此通。後善財童子下，引例為證。
疏：三、宗趣者，先、約會，以十住行德為宗，攝位得果為趣；二、品以嚴處、請佛、赴感為宗；根緣契合，說法為趣。
爾時如來威神力故，十方一切世界，一一四天下閻浮提中，悉見如來坐於樹下，各有菩薩承佛神力，而演說法，靡不自謂恆對於佛。
疏：四、釋文者，此會六品，分為二分：初二品方便發起，後四品當會正說。前中，初之一品，唯是由致。偈讚一品，義有兩兼：一是方便，謂前品化主赴機，後品助化讚佛，主、伴圓備，方演法故。二是所依，謂三天說法，各有偈讚，欲顯三賢皆依佛智有差別，故離如來智，無自體故。獨為方便，甚抑讚辭。行、向二會，同此科判。
今初一品，長分十段：一、本會齊現，二、不離齊升，三、各見佛來，四、各嚴殿座，五、皆來請佛，六、俱時入殿，七、樂音並止，八、各念昔因，九、同讚如來，十、殿皆廣博、嚴淨也。
言爾時者，即前二會時。主、伴齊徧，演前二會之法也。今此明徧，即十重說處中第一重也。何須舉此？欲明前會不散，成後會故；後必帶前，合成法界無礙會故；一一諸會，無休息故；後後諸會，皆同時故；若散前會，即無後故。所以唯約覺樹會者，此為本故得佛處故。理實第二亦同此徧。若同時徧，何有九會前後？若有前後，何名同時？應云：即用之體，同時頓徧；即體之用，不壞前後。猶如印文。
鈔：疏偈讚一品，義有兩兼者，前是古意，後是新意，可知。十段科中皆有皆、俱、齊等言者，以約結通，周法界故。
疏今此明徧，即十重說處中第一重也，即第一疏說經緣中初此閻浮是也。疏文分三：一、總釋文意，二、何須舉此下，釋舉二會所以；三、所以唯約覺樹下，通妨難。此通二難：一、有難云：既不散前，應舉二會，何以唯言不起覺樹？故此通云：初會為本。又第二會近初會故。二、若同時下，復通一妨。文中先舉難；後應云：即用下，通釋，可知。
爾時世尊不離一切菩提樹下，而上升須彌，向帝釋殿。
疏：第二、爾時下，明不離覺樹，各升釋天。問：動、靜相違，去、住懸隔，既云不離，何得言升？
鈔：疏動、靜相違，去、住懸隔下，疏文有五：一、假問徵起，二、敘昔順、違，三、申今正解，四、會通古義，五、問答會違。
疏：古有多釋：一云本釋迦身不起道樹，別起應化，以升天上。；一云不起是報，升天是化；一云不起是法身，升天是化用。並非文意，以此文中俱是毗盧遮那十身雲故。
鈔：疏古有多釋下，次敘昔順、違。昔有五義，而文三節：初、併敘三師，二、敘第四，三、敘第五。以初三師並約三身，義類大同，欲併破故。先、敘於昔，可知；疏並非文意下，二、辨違。通有二違：一、違現文，去、住皆是遮那佛故；二、違經宗，十身非三身故。此即今文也。
疏：一云：以去即非去，故名不起；非去即去，是以升天。如不來相而來等。若爾，但是升相離故，非是樹下別有不起之身，故不可也。
鈔：疏一云：以去即非去等者，二、敘第四師。以不分三身，但就一身論性、相故，即是事理無礙宗中之意。不違大體，不順今文。於中，先敘昔，後辨違。前中，先正釋；後如不來相而來等，即是古人引例證成。此是淨名經。問疾品中淨名之言。經云：時維摩詰言：善來，文殊師利！不來相而來，不見相而見。文殊師利言：如是居士！若來已，更不來；若去已，更不去。所以者何？來者無所從來，去者無所至，所可見者更不可見。今但引淨名之言，餘略不引。叡公釋云：文殊心棲實相，形貫法身，內、外冥寂，都無來相。都無來相，能以之來。此明心冥至理，體絕去、來，應物隨緣，不壞來、去；而下文殊答者，即得意相領，印成其言。則以三時門領其不來相而來，以合不合門成其不見相而見。前中三時，略舉其一，以相顯故。言三時者，即中論。去來品偈云：已去無有去未去亦無去去時亦無去。翻此，則云：已來無有來未來亦無來來時亦無來。謂已來已滅，不可言來；未來未有，何得言來？來時不住，已、未分之，故亦無來；無去亦然。故下經云：若過去生，過去生已滅；若未來生，未來生未至；若現在生，現在生無住。而淨名所見文殊自庵園而來，庵園眾會謂文殊為去，故文殊言：非唯居士見我不來而來，從庵園見我為去，我亦不去而去也。
所以者何下，文殊自徵釋上義。謂若先有法，從彼而來，既非先有，緣會而來，故於三時無有來矣。無去亦然。來必有從，去必有至，故三句釋別。又有來、去，不出三時。今三時無來，故來無所從；三時無去，故去無所至。言所可見者更不可見者，即以合不合門成上不見相而見。謂見必有三，謂能見、所見及以見者，方成於見。所見因於二成，故無所見。所見無故，餘二寧有？故中論云：見及所見者是三各異方如是三法異終無有合時異法不可合非異無可合。又論云：見不能有見非見亦不見若已破於見則為破見者。故正見時即無見矣。因他所引，略示綱宗。
疏若爾，但是下，二、辨違。但是升即非升，似去即非去，何有樹下不動之身？若庵園有文殊，毗耶更見妙德，可以證此。彼、此義異，何得援引？
疏：有云：此佛神通同體業用，即住是去，去即是住。住是體徧，去是用應。應是體應，雖升後，而不離前；體是應體，雖不離前而升後。若爾，何殊第三師不起是法？又以住釋於不起，而言住是體徧，何得獨住菩提樹耶？升天何得非體徧耶？菩提樹下寧非用耶？
鈔：疏有云：此佛神通同體等者，三、別敘第五師，即刊定記主。亦先序昔，後辨順、違。前中以體徧為不動，以用應而為升。
疏若爾，何殊第三師不起是法者，即第二辨違也。此有二破：一、指同前義破。前義不立，此義自破。二、又以住釋於不起下，直就所立破。唯住覺樹，非有體徧；徧於去處，何得去非體徧？然覺樹亦用，獨言是體；升天有體，但言是用。故有所違。非責本立同體業用，故下正義亦是即體業用。
疏：今顯正義。然佛得菩提，智無不周，體無不在，無依，無住，無去，無來。然以自在即體之應，應隨體徧；緣感前後，有住有升。閻浮有感，見在道樹；天宮有感，見升天上。非移覺樹之佛，而升天宮，故云不離覺樹，而升釋殿。法慧偈云：佛子汝應觀如來自在力一切閻浮提皆言佛在中。此不離也。我等今見佛住於須彌頂。此而升也。文理有據，更以喻顯，譬猶朗月，流影徧應，且澄江一月，三舟共觀，一舟停住，二舟南、北。南者見月千里隨南，北者見月千里隨北，停舟之者見月不移，是為此月不離中流，而往南、北。設百千共觀，八方各去，則百千月各隨其去。諸有識者曉斯旨焉。
鈔：疏今顯正義下，第三、申今正解，有法、喻、結。文顯，可知。
疏：古德釋此，略有十義：一、約處相入門，以一處中有一切處故，是故此天宮等本在樹下，故不須起；然是用彼，故說升也。二、亦約相入門，以一處入一切處故，樹徧天中，亦不須起；欲用天宮，表法升進，故云升也。三、由一切即一，故天在樹下。四、由一即一切，樹在天上。不起等準前。五、約佛身，謂此樹下身即滿法界，徧一切處，則本來在彼，不待起也；機熟令見，故云升也。是故如來以法界身常在此，即是在彼。六、約佛自在不思議解脫，謂坐即是行、住等，在此即在彼，皆非下位測量故也。七、約緣起相由門。八、約法性融通門。九、約表示顯法門。十、約成法界大會門。
鈔：疏古德釋此，略有十義下，第四、會取古釋。於中二：先正敘；
疏：然此十解：前五玄門；次四所以；後一總意欲成十義，相參而立。雖似雜亂，不違經宗，並可用也。
鈔：後然此十解：前五玄門下，為其會通。於中又二：先、總會意，明古德所立。文則雜亂，義則無違。
疏：然此中相望，有四對法相即無礙：一、此處彼處，二、此身彼身，三、若去若住，四、若一若多。約處，此處、彼處相即無礙，應如十中前四；約身，相即無礙，應如五、六及前正顯。又十中後四通於身、處。約處，唯有此、彼；約身，更加去、住。謂此身即是彼身，去身即是住身。若身若處，俱通一、多。上來諸法同在一時，無前後也。一、多相望，應成四句：一、不離一切樹下，升一天宮，即如今文。二、不離一樹，升一切天。三、不離一切樹，而升一切天。經云：十方世界，悉如是故。四、不離一樹下，而升一天。經中欲顯一、多相即，故舉初句。升釋天既爾，升餘天亦然。如後二會升天既爾，往餘處亦然。復應樹樹相望，而成二句：謂不離一樹下，常在一切樹；不離一切樹，而常在一樹。復應以不起餘處，類不起樹下。展轉相望，皆悉周徧；不壞前後，自在難思。又既一處有一切處，亦有微細義；所用不同，有隱顯義；若加前時、後時，有十世義；唯見說住及於餘法，有純雜義；後後帶於前前，有帝網義；此天望餘，成主伴義。十玄具矣。
鈔：疏然此中相望，有四對法下，二、別會通。於中又二：先通明義類；後一、多相望，應成四句下，別釋前法類中一、多之義。於中三：初正說四句，次類釋餘會，後例釋餘義。今初，經中欲顯一、多相即，故等者，顯經中不盡之由。若云不離一樹，而升一天，難思之相不顯。若言不起一樹，而升一切忉利天者，則不能顯本會圓徧。若言不離一切樹，而升一切天，則無一、多無礙之相，故唯出初句。下法慧例云十方悉亦然，方有升一切句，即俱多句。
疏昇釋天既爾下，二、類釋餘會。疏復應樹樹相望等者，三、類釋餘義。於中二：先例經；後又既一處有一切處下，例釋十玄。以古德玄文與意相參，但有四玄前五但二，九為託事，十為同時，故今加六，十玄具矣。
疏：問：帶前起後，事、理應齊，何故三賢獨有斯旨？答：顯異義故。謂初二會相鄰接故，不假帶前。此三，人、天隔越，故須連帶。又此三會同詮賢位。六已入證，不假帶前；第七即位中普賢，居然不假；第八頓彰五位，體、用已融；第九唯明證入，體、用一味。故並皆不假。
鈔：疏問：帶前起後下，問答會通，可知。
疏：第三、時天帝下，明各見佛來。約佛，則用從體起；約機，則境從心現。鄰而未即，故云遙見。
即以神力莊嚴此殿，置普光明藏師子之座。其座悉以妙寶所成，十千層級迥極莊嚴，十千金網彌覆其上，十千種帳、十千種蓋周迴間列，十千繒綺以為垂帶，十千珠瓔周徧交絡，十千衣服敷布座上，十千天子、十千梵王前後圍繞，十千光明而為照耀。
疏：第四、即以下，各嚴殿座，表嚴根欲之殿為法器故。置師子座，表十住之法門故。文有十句：初總，餘別。總云普光明藏者，此是解位，智照法空，含眾德故。從信始入，故有置言。別中初句約體，餘並顯嚴。皆云十千者，萬行因感故；言層級者，萬行熏成故。金網防護，慈悲帳蓋，以育以覆；四攝繒綺，以為周垂；圓融行、願，交絡萬善；柔忍慚愧，以覆法空；第一義天清淨梵行，繞斯法體；一一智照，故曰光明，於生死中遣長夜暗。舉斯果德，令物行因。下行、向中，約位漸增，表法無異。
爾時帝釋奉為如來敷置座已，曲躬合掌，恭敬向佛，而作是言：善來，世尊！善來，善逝！善來，如來。應。正等覺！唯願哀愍，處此宮殿！
疏：第五、爾時帝釋下，請佛居殿。於中三業崇敬，以為請儀。言善來者，應機來故，不來相而來故，帶法界會來故。三稱善者，喜之至故。舉三號者，略歎德故。願哀處者，希仗勝田生大福故。
爾時世尊即受其請，入妙勝殿；十方一切諸世界中，悉亦如是。
疏：第六、爾時下，俱時入殿。謂根、緣契合，成益不虛。十方如是，通上六段。入殿事訖，故一結通。下四段文，殿中之事。
爾時帝釋以佛神力，諸宮殿中所有樂音自然止息。
疏：第七、爾時下，樂音止息。謂攝散歸靜，得定益故。
即自憶念過去佛所種諸善根，而說頌言：
疏：第八、即自下，各念昔因，獲智益也。散緣既止，勝德現前；寂然無思，發宿住智。種善根者，即下十佛曾入此殿，聞法、供養故；亦表見自心性，同昔佛故。
疏：第九、迦葉下，同讚如來。然三世諸佛皆於此處說十住法，獨讚十者，表說十住及無盡故。所以讚者，義乃有四：一、十佛曾處，則殿勝可居；二、互舉一德，例讚本師；三、敘昔善根，慶遇堪受；四、昔佛同說，表法常恆。文中，先明此界，後辨結通。
今初，十頌各上半標名讚德，上句別，下句通；下半以人結處。唯初一句，諸佛不同。然佛別名，多因德立，讚者取德以釋上名。初迦葉者，此云飲光。若從姓立，示生彼族。若就佛德：一者、身光，蔽餘光故；二者、悲光，飲蔽邪光故。拘那牟尼，舊曰金仙，亦云金寂。寂，故無礙；金，故明見。迦羅鳩馱者，具云迦羅鳩村馱，此云所應斷已斷。如金已淨，如山不動。亦可見無礙者，是此佛德；如金山者，是前佛德。毗舍浮者，亦云毗濕婆部。毗濕婆者，此云徧一切也。部者，自在也。亦云徧勝。無三垢故，無不自在而超勝也。三垢者，現、種及習。尸棄亦云式棄那，此云持髻，亦云有髻。無分別智，最為尊上，處心頂也。又髻中明珠，即無分別也。毗婆尸者，此翻有四，謂：淨觀、勝觀、勝見、徧見。如月圓智滿，是徧見也。魄盡惑亡，是淨觀也。既圓且淨，是勝觀、勝見也。弗沙亦云勃沙，此云增盛。明達勝義，是增盛也。提舍亦云底沙。西域訓字：底邏那，此云度也；沙是皤沙，此云說也。謂說法度人。或但云說。辯才無礙者，即能說也。波頭摩者，此云赤蓮華。身、心如蓮華，淨無塵垢。然燈者，智論云：此佛從初現生乃至成佛，舉身常光，如然燈故。身智光明，普周稱大。然十中後七，乃過去劫佛，如何賢劫曾入殿耶？古釋有二：一、約時劫相即、入故，二、約其處有粗、細故。粗隨劫壞，細者常存。如法華：天人見燒我土不毀。又梵王見淨，身子見穢。今此天帝是大菩薩，同梵王見，亦佛加故。
鈔：疏第九、迦葉下，同讚如來者，此中疏以別德釋其別名。於中數名，狀若疏家以文就義，觀下二會，義更昭然。
如此世界中忉利天王，以如來神力故，偈讚十佛所有功德；十方世界諸釋天王，悉亦如是讚佛功德。
疏：二、如此下，結通十方。
爾時世尊入妙勝殿，結跏趺坐。此殿忽然廣博寬容，如其天眾諸所住處；十方世界，悉亦如是。
疏：第十、爾時世尊下，殿皆廣博，即示如意相。廣殿同處，以遣局情。亦表廓大慈悲，等眾生界。又如來入殿，即覺智現前；忽然廣博，則身、心無際。十方已下，結通無盡。唯結後四，前已結故。
疏：須彌頂上偈讚品第十四：初、來意者，既明化主赴感，今辨助化讚揚。將演住門，先陳體性，性即佛智。先讚如來，故品來也。
鈔：須彌山頂偈讚品第十四：疏先陳體性者，即第二來意，如前品明。
疏：二、釋名者，須彌約處，讚稱佛德，依處有讚，故立此名。亦頂上之讚，揀餘處也。
疏：三、宗趣者，以集眾、放光、偈讚為宗，為成正說為趣。又顯佛德為宗，令知住體為趣。
疏：第四、釋文，總為三分：第一、集眾分，第二、放光分，第三、偈讚分。今初，文有十同，義兼三異，謂五、六、七。一、集因同，皆佛力故，亦同前會時。
疏：二、十方下，主首同。
疏：三、一一各下，眷屬數同。
疏：四、從百佛下，來處量同。前十，此百，位已增故。
其名曰：法慧菩薩、一切慧菩薩、勝慧菩薩、功德慧菩薩、精進慧菩薩、善慧菩薩、智慧菩薩、真實慧菩薩、無上慧菩薩、堅固慧菩薩，
疏：五、其名下，表法名同。慧即十解，能見法故。菩薩名異，至偈釋之。
所從來土所謂：因陀羅華世界、波頭摩華世界、寶華世界、優鉢羅華世界、金剛華世界、妙香華世界、悅意華世界、阿盧那華世界、那羅陀華世界、虛空華世界，
疏：六、所從來下，世界名同。同名華者，位相創開，無著感果故。別即次第配於十住：一、發心，主導世間故；二、淨治心地，如蓮開故；三、修行圓淨故；四、水生之貴故；五、方便堅誓故；六、正心無相，如香氣故；七、不退意悅故；八、阿盧那者，此云日出時紅赤之相，童真明淨故；九、那羅陀者，此云人持，以華香妙，人皆佩故，王子佩持法王軌度故；十、智徧如空故。亦可別明十住勝進十法，思之，可知。
鈔：疏別即次第配於十住等者，下之所釋，暗引經文。如以主導世間釋因陀羅者，因陀羅，此云帝也，主也。即下發心住勸學十法中云：所謂：勤供養佛，樂住生死，主導世間，令除惡業，乃至為苦眾生作歸依處。皆為主義。從二已下，但取名上之義，不引經文。
疏亦可別明十住勝進十法，思之者，初之一住，已引經文；餘九思者。二、以治地勝進云：習誦多聞，虛閑寂靜，近善知識，了達於義等，皆如蓮華，開敷義故；三、謂觀察眾生、法界等，為智寶故；四、謂了知三世佛法等，為最勝故；五、知眾生無邊、無量、無數、不可思議等，為大乘如金剛誓願心故；六、學一切法無相、無體、不可修等，如香氣故；七、說一即多，說多即一；文隨於義，義隨於文等，可悅意故；八、知剎、持剎、觀剎、詣剎，領受佛法，為明淨故；九、善學法王善巧軌度等，為可持故；十、學十種智，如空徧故。
各於佛所淨修梵行所謂：殊特月佛、無盡月佛、不動月佛、風月佛、水月佛、解脫月佛、無上月佛、星宿月佛、清淨月佛、明了月佛。
疏：七、各於下，所事佛同。同名月者，表位中佛果。智明暗息，恩益清涼，應器周故。別名即十住自分十法之果：一、以十難得法，可謂殊特。二、發十大心，不可窮盡。三、觀於空等，不可傾動。四、了知業行、生死、涅槃，如風不住。五、饒益、安樂一切眾生，如水普潤。六、聞十種法，心定不動，故得解脫。七、聞十不退，可謂無上。八、三業無失，如星明淨，隨意受生，燦然滿空；神足自在，若依空運轉。九、善知煩惱現起習氣，故得清淨。十、觀察無數眾生根欲、智慧心境；餘不能知，唯自明了。以此十因成茲十佛。上且隨要相屬，以為此釋；委明其相，如十住文。
鈔：疏智明暗息，恩益清涼，應器周故者，月有四德，合佛三法。明，是智德；暗息，斷德；清涼，是恩德；應器周故，亦是恩德。又具上三德，故能徧應。疏別名即十住自分之果者，前剎配勝進故，此配自分，具如下文。疏以此十因下，結成。上且隨下，令其尋本。
是諸菩薩至佛所已，頂禮佛足；
疏：八、是諸已下，申禮敬同。
隨所來方，各化作毗盧遮那藏師子之座，於其座上結跏趺坐。
疏：九、隨所來下，威儀住同。
如此世界中須彌頂上菩薩來集；一切世界，悉亦如是。彼諸菩薩所有名字、世界、佛號，悉等無別。
疏：十、如此下，結十方同。又上十方，從東次第，如名號品。問：準此結通，即於十方盡空世界，皆有菩薩而來集會者，且如東方過百剎塵土外亦有眾集，未知彼因陀羅華世界為在何處？餘界亦爾。答：如名號品。
鈔：疏如名號品者，不欲繁文，故令尋彼，但遠、近小異，義理全同。若剎若人，皆徧法界，重重無盡。
爾時世尊從兩足指放百千億妙色光明，普照十方；一切世界須彌頂上帝釋宮中佛及大眾靡不皆現。
疏：第二、爾時下，如來放光分。文義有六：一、時，二、主，三、處，四、數，五、相，六、業。處謂兩足指。足指拒地，得住有力，成位不退，而行有恆。數位過前，加於千也。相表解顯，故云妙色。普照十方，顯佛眾會。一光照於一切，則一切亦爾，重疊無礙，無不互見，為一法界圓明大會。
爾時法慧菩薩承佛威神，普觀十方，而說頌曰：
疏：第三、爾時法慧下，偈讚分中十菩薩說，即為十段。初一是總，餘九為別。以法慧是說法主故。總敘此會本、末事義，總顯佛德，餘九歎佛差別之德。總、別共顯如來無礙之會。此十菩薩名，亦表十住。其所說法，表位勝進。勝進有二：一、趣後位，二、趣佛果。今約佛果。
今初、東方法慧，總了佛法故。勝進中云：欲令菩薩於佛法中，心轉增廣。文中觀佛現用及與往修，皆周徧故。十頌分三：初五敘因佛光，見多盛事：初一敘此品放光，次一敘前品請讚，餘三重敘此品。
疏：次二勸觀佛力，更發勝心，即前品不起而升。
鈔：疏次二勸觀佛力，更發勝心者，前品成於四句，亦從此生。謂前一偈半即指上文，是不起一切處，而升一處；後十方悉亦然，單取十方須彌頂亦然，即是不離一切處，而升一切處。取上一閻浮提對此，則是不離一處，而升一切處；取上一閻浮對我等今見佛住於須彌頂，即不離一處，而升一處。如來自在力，通於四句。
疏：後三舉因結果，初一舉因，後二結果。由因中行、願，剎剎齊修，故果位身、智徧應徧斷。
爾時一切慧菩薩承佛威力，普觀十方，而說頌言：
疏：第二、南方一切慧者，了一切法真實之性，淨心地故。頌意為顯於諸眾生增長大悲，以稱實而觀救世者故。十頌分六：初、二違理觀佛非見佛，次、四了法真性真見佛，三、有一偈迷性取法不見佛，四、一偈佛即同法為真佛，五、一偈引己了法為見佛，六、一偈推功有本了真佛。
初中，前偈出其妄觀，假設長時以況暫見；後偈明其有損。由上不依真實，則取相乖真，但長集網，繫於苦獄；盲無慧眼，冥然不見佛之法身。然此遮取相，故假設長時。無有多劫，全不了義，以見如來增智慧故。
鈔：第二、南方，疏了一切法真實之性者，約偈文釋。言淨心地者，約表治地住釋。疏頌意為顯於諸眾生增長大悲者，約彼住中勝進行釋；以稱實而觀救世者故，約當偈釋。
疏：第二、四偈了法真性真見佛。於中二：前二真觀，後二真止。前中，初二句空觀，緣生無性故；次二句假觀，隨俗假名故；次二句中觀，由前生滅，一切諸法即無性，故相、體即是不生滅也；後二句觀益，諸法如，即是佛，如無生滅，佛體本常，觀稱於如，則佛常現。況三觀一心，則佛之體、用無不現矣。
鈔：疏初二句空觀，緣生無性故等者，約三觀釋，皆初牒經標觀，後句取經意釋成。
中觀疏釋成中，有二義釋次二句中道觀：一云、由觀前生滅，一切諸法即無性故者，一切法，故非無；即無性，故非有。由前但觀無性是空，但觀假名是假，今二相即，故非空非假是中道義。此約即緣生法以明中道。二云、相、體即是不生滅也者，約三性義以辨中道。然無生多義，略有二種：一、事無生，緣生之相即無生故；二、理無生，圓成實體本不生故。今既經言該一切法，不揀相、性，則相、體皆無生矣。則徧計無生是空觀，緣生假有是假觀，緣生無生及圓成無生，皆中道觀。則性、相二宗，三觀皆具。然此二偈，亦可但為性空觀，則初二句正辨性空，故言自性無所有。次假觀二句，通妨。謂有難言：現見生滅，那言無生？故釋云：隨世假說耳。次二句中觀，正示不生之理。依此釋者，極順常解三論中意，而未得於龍樹玄旨，故疏取論三觀釋之。
疏：後二真止中，以觀觀法，能、所紛動，故須寂之。初句牒前法性，次句泯其能、所。法性本空，非觀之使空，故無所取，何有能見？次二句心冥性佛，故止絕思求。
鈔：疏法性本空，非觀之使空，故無所取者，此以性空門顯無所取。次云何有能見者，即以相待門遣其能見。此中語略，合云：若有所取，則有能取；既無所取，故無能取。能因於所而得立故，亦曰相因門。然取與見，皆通能、所。今所取之中則存於所取，略無能取；於能見中略無所見，所見即所取故。
疏：又上來空以遣有，假以遣空，如則雙遣空、假，形、奪兩亡。
鈔：疏又上來以空遣有等者，此別為一釋。不分止、觀，四偈相躡，總為遣病，則四偈中初二句以空遣有，次二句以假遣空，次二句以如不生滅雙遣空、假，次二句且結觀益，第三偈即遣雙非。
疏：若謂雙非，還成戲論。故辨起心皆妄，絕念方真；念本自無，斯絕亦滅。故中論云：如來寂滅相分別有亦非如是性空中思惟亦不可。用斯文也。
鈔：疏從若謂雙非下，正釋第三偈。以上來疏重舉前文生此偈故，故此正釋。於中，初舉所破；次故辨起心皆妄下，以偈正破。起心皆妄，絕念方真，釋其上半；念本自無，斯絕亦滅，釋其下半。以性空無念，亦不可思故。
疏故中論云下，引證，即如來品。初廣破有如來竟。末後結云：若於一異中如來不可得五種求亦無云何受中有又所受五陰不從自性有若無有自性云何有他性以如是義故受空受者空云何當以空而說空如來。次破於空，四句皆拂。頌云：空則不可說非空不可說共不共叵說但以假名說。何以故？寂滅相中無常無常等四寂滅相中無邊無邊等四。次問云：若如是破，應無如來？次偈答云：邪見深厚者則說無如來如來寂滅相分別有亦非如是性空中思惟亦不可如來滅度後分別於有無。次總拂偈云：如來過戲論而人生戲論戲論破慧眼是皆不見佛。長行釋云：戲論名憶念，分別有此彼。又云：此如來品，初、中、後思惟，如來定性不可得，是故偈說：如來所有性即是世間性如來無有性世間亦無性。此上諸偈，文、義相連，疏家但引同今經偈。言用斯文者，明是龍樹取此經意而為論偈。
疏：後一顯觀益。心冥體性，惑何由生？亦含三止意也。又亦通結止、觀。稱上而觀，見惑性空，即同佛性，何能染哉！
鈔：疏亦含三止意者，上云心冥性佛，即停止止，心安正理故；止絕思求，即止息止。今偈疏文即心冥體性，停止止也；惑何由生，止息止也。直就經文體性皆如，即是對不止止也。謂法性非止、非不止，而名法性為止，故云對不止止。疏又亦通結止、觀者，即以第四偈結上三偈也；而止已先明，故此疏文但結上觀。
疏：第三、一偈迷性中，上半取法，次句迷性，末句結過。
疏：第四、一偈佛即同法如。謂同空法故，離三世；同假法故，相具足；同雙遣故，無住無著；同如體故，徧不動搖。
疏：第五、一偈引己中，此親自證，希眾無惑。
疏：第六、一偈推功有本者，非師心也。亦謙己推人，異乎凡情；令法鉤鎖，殊塗同致。下八準之。
鈔：疏第六偈推功下，此有四意：一、明義意相承有本；二、亦謙己下，揀異凡情；三、令法下，辨法相承；四、殊塗下，彰法體連合。次八菩薩，例有此四。
爾時勝慧菩薩承佛威力，普觀十方，而說頌言：
疏：第三、西方勝慧，以解佛勝智，隨空心淨，故以為名。頌意為顯欲令菩薩智慧明了，即大智了如及佛性故。十頌分四：初一讚智為迷、悟本，次四正顯迷、悟，次四喻前得、失，後一推功有在。今初，由難思，故迷；難，則容有思者，故有悟。
鈔：第三、西方勝慧，解佛勝智，約此偈明；隨空心淨，即表位中義。故彼文云：所謂：觀一切法無常、一切法苦、一切法空等，故云隨空心淨。下七菩薩，初釋名中皆有二意，細尋，準此。
疏：次、四迷、悟中，初二迷，後二悟。迷中，初一心外取境，生想違理，故不能見無相之佛；後偈取內蘊相，不了蘊性，故不見心佛。亦是愚法小乘，故名無知者。
疏：後二悟中，前明倒想，內、外俱妄；今有了因，內、外皆悟。初偈翻前外取，謂了一切法即心自性，性亦非性，情破理現，則見舍那。稱於法性，無內、外也。
鈔：疏謂了一切法即心自性，性亦非性者，即心自性，此是表詮，由一切法無性故，即我心之實性。言性亦非性者，此是遮詮，即上真性以無性為性也。即心自性，如圓成性；性亦非性，如勝義無自性性。以偈但云了知一切法自性無所有故，故復遣性。
疏：後偈翻前內取，了蘊性、相，則見自心之佛與盧舍那，非一非異，故難思議。
鈔：疏翻前內取等者，疏文有二：一、總釋文意；
疏：然此一偈，文含多意：一、但是蘊縛，無有我、人，則破前凡夫取我相也。
鈔：二、然此一偈下，顯義包含。略為二解：初云但是蘊縛，即涅槃二十九師子吼難云：如佛所說：一切諸法有二種因：一者、正因，二者、緣因。以是二因，應無縛、解。是五陰者，念念生滅，如其生滅，誰縛？誰解？世尊！因此五陰生後五陰。此陰自滅，不至彼陰；雖不至彼，能生彼陰。如因子生芽，子不至芽；雖不至芽，而能生芽。眾生亦爾，云何縛、解？下佛牒以為答，引蠟印印泥，印壞文成。喻意云：生時諸根，有具、不具。具者見色，則生於貪；生於貪故，則名為愛。狂故生貪，是名無明。貪愛、無明二因緣故，所見境界，皆悉顛倒：無常見常，無我見我，無樂見樂，無淨見淨。以四倒故，作善、惡行。煩惱作業，業作煩惱，是名繫縛。以是義故，名五陰生。此中意云：雖復生、滅，不妨繫縛，故今用云但是蘊縛，無有我、人。
疏：二、前後因依，相續無性，則破凡、小取法相也。
鈔：疏二、前後因依，相續無性下，是第二意。上辨人空，此明法空。於中又二：先正明法空；
疏：此性即第一義空，第一義空即是佛性。
鈔：後此性即是第一義空下，會通佛性。然按顯文，但辨二空，理已玄矣。觀其法、喻，包涅槃經佛性深義，故復顯之。此中文勢連環，先總示佛性，即師子品初，如前玄中已廣引竟。
疏：又上性無所有，正因性也。前解、此了，皆了因性。
鈔：疏又上性無所有下，別示諸因。先指經以明。性無所有者，即前偈自性無所有。內、外雖異，皆是第一義空，故指前偈亦即此偈於此性也。既以第一義空為正因佛性，故性無所有即正因也。
疏前解、此了者，前偈云如是解法性，故云前解；此偈云於此性了知，故云此了。並是了因。明知一切眾生雖有第一義空智慧之性，若無般若等為了因者，終不成佛。上通二偈，以出正、了。
疏：此蘊相續，即是正因，亦名生因。言正因者，是中道義，中道即是佛性。謂現在陰滅，中陰陰生，是現在陰終不變為中陰五陰，故現陰非常。如種生芽，種不至芽；雖不至芽，而能生芽。此現在陰雖不至後，而能生後，則現陰非斷，而中陰五陰亦非自生，不從餘來，因現五陰生中陰陰。斯則後陰非無因，故後陰非常；既能續前，故後陰非斷。非斷非常，是中道義，正因性也。能生佛果，故曰生因。眾生佛性有二種因：一者、正因，二者、緣因。正因者，謂諸眾生是。故五陰即正因也。緣因者，謂六波羅蜜。非蘊相生，名緣因也。今以了因了彼正因，故曰於此性了知。了即般若，亦緣因也。
鈔：疏此蘊相續即是正因，亦名生因者，唯約此偈以顯二因。此雙標也。疏言正因者下，即雙釋也。然欲解諸因，先須知彼經文。二十八云：善男子！因有二種：一者、生因，二者、了因。能生法者，是名生因；燈能照物，名為了因。煩惱諸結，是名生因；眾生、父母，名為了因。穀子名生，水、土名了。六度阿耨多羅三藐三菩提，名為生因；佛性阿耨多羅三藐三菩提，名為了因。復有了因，謂六波羅蜜佛性；復有生因，謂首楞嚴三昧阿耨多羅三藐三菩提。復有了因，謂八正阿耨多羅三藐三菩提；復有生因，謂信心、六度。又云：善男子！因有二種：一者、正因，二者、緣因。正因者，如乳生酪；緣因者，如酵、暖等。又云：正因者，名為佛性；緣因者，發菩提心。又云：正因者，謂諸眾生。善男子！僧名和合。和合者，名十二因緣。十二因緣中亦有佛性，十二因緣常，佛性亦常，是故我說：僧有佛性。故下疏云然復生必對了，正必對緣。已引經文，次當釋疏。言正因者，是中道義，中道即是佛性者，總示其體。故二十七云：佛性即是無上菩提中道種子。
疏謂：現在陰滅下，出中道相，即今因前五陰，故偈是中道義。其下所用涅槃經文，即前二十九答師子吼陰縛難文。上引難文則具，引答則略。今當具引佛答之文。經云：善男子！諦聽，諦聽，我當為汝分別解說！善男子！如人捨命，受大苦時，宗親圍繞，號哭懊惱，其人惶怖，莫知依救；雖有五情，無所覺知；肢節戰動，不能自持；身體虛冷，暖氣欲盡；見先所修善、惡報相。善男子！如日垂沒，山陵堆阜，影現東移，理無西逝，眾生業報亦復如是。此陰滅時，彼陰續生，如燈生暗滅，燈滅暗生。善男子！如蠟印印泥，印與泥合，印滅文成，而是蠟印不變在泥；文非泥出，不餘處來，以印因緣而生是文。現在陰滅，中陰陰生，是現在陰終不變為中陰五陰；中陰五陰亦非自生，不從餘來，因現陰故，生中陰陰。如印印泥，印壞文成，名雖無差，而時節各異。是故我說：中陰五陰非肉眼見，天眼所見。釋曰：此上具引；今疏用經，便以義間。但觀經文，自分主、客。然百論、唯識，皆說因緣相生。續故，不斷；滅故，不常。不斷，約果續；不常，約因滅。今疏以中論中義，於因、果中各有斷、常現陰為因。先明滅，故不常；後雖不至芽，而能生芽。此現在陰雖不至後下，以有功能，明現陰不斷。
疏而中陰五陰亦非自生下，約後陰明非斷、常。先明非無因常，以中論明無因則墮常過，如外道立時、方、微塵等故；後既能續前下，明續，故不斷。疏非斷非常，是中道義，正因性也，總結示也。
疏能生佛果，故曰生因者，上釋正因，今釋生因也。前有六對生、了二因：前三對以因為生因，緣為了因，皆就能生；後三對以因望果，以論生、了。今是前意。如乳是生因，酵等為了因，故乳等即喻眾生，望於佛果而為因也。疏眾生佛性有二種因者，引文證成，如上已引。
疏今以了因了彼正因下，結示經文，可知。
疏：第三、四偈喻前得、失者，前三喻失，後一喻得。前中二：初、二喻內取失。於中，初一顯無緣、了，不見正因。暗中寶者，正因性也。圓滿可貴，所以稱寶；居於無明五陰室內，如在暗中。燈喻緣、了之因。下半法合。無人說者，闕於緣因。雖慧莫了，義含二意：一、慧即正因，合上寶也；闕於緣因，故不能了。二、佛法即寶，以闕緣因，雖內有慧，不成了因，不見真性。
鈔：疏初一顯無緣、了，不見正因下，此釋第一偈。疏文有二：先正釋文，後引難成立。前中三：初正釋經，次揀定二因，後結示喻旨。
前中，先釋上半喻，可知；後下半法合下，釋合。然有二解，解雖慧莫能了：前義，但有二法成見，謂寶與燈以成正因、緣因；後義，則三法成見，應須加眼以喻於慧。此中法、喻，應各四句，謂：一、有眼無燈，不見；二、無眼有燈，不見；三、無眼無燈，不見；四、有眼有燈，則見。則眼為因，燈為緣，因、緣合故，方得見寶。因、緣隨闕，則皆不成見。以喻善友為緣，如燈；有慧為因，如眼。因、緣具故，方見真性。亦有四句：一者、有慧無友，不見；二、無慧遇友，不見；三、無慧無友，不見；四、有慧有友，則見。其第四句則是約人，因、緣和合，亦成了因。今喻前失，故無此句。三句失中，唯合初一。其無眼有燈，影在後喻。瞽者不見明淨日中，則明因、緣互闕，不見。況全闕耶！故不明於無眼無燈。
疏：然則緣因即是了因，了因未必是於緣因，有親、疎故。善友是於緣因，而必是了；佛性名為了因，未必是緣。此約智慧性故。若以第一義空為佛性者，唯是正因，而非了因；但為了因所了，而非生因所生。若以智慧為佛性者，即是了因；若以五蘊為佛性者，名為正因，亦名生因。然復生必對了，正必對緣。
鈔：疏然則緣因即是了因下，第二、揀定二因。於中有二：先、標，二、別。因，有親、疎者，總示別義。疎者是了，亦是緣因；親者是了，非是緣因。疏善友是緣因，而必是了下，出其二相。善友是疎，亦緣亦了。如酵、暖等是酪了因，亦是緣因。
疏佛性名為了因，未必是緣。此約智慧性故者，顯上了因未必是緣，以是親因故。言智慧性故者，亦是了相，以無漏智性本自具足，本有真實識知徧照法界義故，當體名了。又約行性，居然是了。又上所引生、了二因中云：六度阿耨多羅三藐三菩提，是名生因；佛性阿耨多羅三藐三菩提，是名了因。六度能生菩提，故為菩提生因；佛性能了菩提，故為菩提了因。明知佛性之體即是了因。
疏若以第一義空為佛性者，惟是正因者，揀異智慧性也。然涅槃云：佛性者，名第一義空。第一義空，名為智慧。此二不二，以為佛性。然第一義空是佛性性；名為智慧，即佛性相。第一義空不在智慧，但名法性；由在智慧，故名佛性。若以性從相，則唯眾生得有佛性，有智慧故；牆壁、瓦礫無有智慧，故無佛性。若以相從性，第一義空無所不在，則牆壁等皆是第一義空，云何非性？故下經云：知一切法即心自性。論云：以色性即智性，故色體無形，說名智身；以智性即色性，故說名法身徧一切處。明體本均，今分性、相，故分二義。
疏若以智慧為佛性者，即是了因者，結成上義。生下五蘊，是正是生，不得名了。五蘊名生者，能生諸法，故名生因。今因五蘊能得菩提，豈非生因？如乳生酪，如穀生芽，皆生因故。疏然復生必對了，正必對緣者，以疏參用，為順今經；依涅槃明，義有二對，並如上引。
疏：今燈一喻，雙喻緣、了；暗中之寶，雙喻正、了。義意包含，具如涅槃二十六、七所辨。
鈔：疏今燈一喻，雙喻緣、了下，第三、結示喻旨，兼指理源。即涅槃二十六、七者，此是南經，北經即當二十八、九。
疏：又上燈喻，既是正義，何以涅槃師子吼立，佛不許耶？故師子吼言：一切眾生有佛性性，如乳中酪。以有性故，要須緣因。何以故？欲明見故。緣因者，即是了因。譬如暗中先有諸物，為欲見故，以燈照了；若本無者，燈何所照？故佛難言：若使乳中定有酪性，即是了因；若是了因，復何須了？又善男子！一切眾生有佛性者，何須修習無量功德？若言修習是了因者，已同酪壞。結正義云：乳有酪者，以定得故。佛性亦爾，眾生有者，以當見故。
鈔：疏又上燈喻，既是正義下，第二、引難成立，亦二十八。疏文有二：先引經立難，後決擇經意。
前中二：先師子吼立，後如來難。然疏引文，隨要略引。若經具，云：師子吼菩薩言：世尊！一切眾生有佛性性，如乳中酪性。若乳無酪性，云何佛說有二種因？一者、正因，二者、緣因。緣因者，一、酵，二、暖。虛空無性，故無緣因。佛言：善男子！若使乳中定有性者，何須緣因？師子吼菩薩言：世尊！以有性故，故須緣因。何以故？欲明見故。緣因者，即是了因。世尊！譬如暗中先有諸物，為欲見故，以燈照了；若本無者，燈何所照？如土中有瓶，故須人工、水輪、繩杖等而為了因。如尼拘陀子，須地、水、糞而作了因。乳中酵、暖亦復如是，須作了因。是故雖先有性，要假了因，然後得見；以是義故，定知乳中先有酪性。善男子！若使乳中定有酪性者，即是了因；若是了因，復何須了？善男子！若是了因性自了者，常應自了；若自不了，何能了他？若言了因有二種性：一者、自了，二者、了他。是義不然。何以故？了因一法，云何有二？若有二者，乳亦應二。若使乳中無有二相者，云何了因而獨有二？師子吼言：世尊！如世人言：我共八人。了因亦爾，自了、了他佛言：善男子！了因若爾，則非了因。何以故？數者能數自色、他色，故得言八；而此色性自無了相，無了相故，要須智性，乃數自、他。是故了因不能自了，亦不了他。又善男子！一切眾生有佛性者，何故修習無量功德？若言修習是了因者，已同酪壞。若言因中定有果者，戒、定、智慧則無增長。我見世人本無禁戒、禪定、智慧，從師受已，漸漸增益。若言師教是了因者，當師教時，受者未有戒、定、智慧；若是了因，應了未有。云何乃了戒、定、智慧，令得增長？師子吼菩薩言：世尊！若了因無者，云何得名有乳、有酪？善男子！世間答難，凡有三種：一者、轉答，如先所說，何故名戒？以不悔故，乃至為得大涅槃故。二者、默然答，如有梵志來問我言：我是常耶？我時默然。三者、疑答，如此經中，若了因有二，乳中何故不得有二？善男子！我今轉答，如世人言乳有酪者，以定得故，是故得名乳有酪性。佛性亦爾，有眾生，有佛性，以當見故。釋曰：此上所引，對今疏文，則知廣、略，但要何須了義。然澤州釋云：自下第五，師子吼以其緣、正二因證性本有，如來對破。佛破有三：一、就喻，二、就法，三、雙就法、喻。初就喻中云若使乳中定有酪性，即是了因者，乳中既得有其酪性，性由了有，明知乳中即有性了。破性了中，文別有四：一、若是了因，復何須了者，以內徵外。二、乳中先自有其了因，何須乳外酵、暖為了因？此即是以外破內。今疏云又善男子！一切眾生有佛性者下，即彼就法破。言已同酪壞者，難破須了。師子吼立意，性體雖有，須修了因，了之令現，故舉破之。前破喻中，若有酪性，應有性了；若有性了，何須外緣以為了因？破此同彼，名同酪壞。喻既已破，法全同喻，何得不破！
疏結正義云下，指彼最後結文。並如上引。但觀上來所引經疏，則此中疏，居然可了。
疏：然上諸義總有二意：一、燈了於寶，為正義者，約因性故；師子吼立，佛不許者，約果性故。二者、燈喻正者，約其體性，與有不異；佛不許者，約其現惑，與無不殊。故知若言定有，名為執著；若言定無，是則妄語。應言：眾生佛性亦有亦無。
鈔：疏然上諸義總有二意者，第二、決擇經意。然有二意：前意即澤州意，後意即疏正意。所以更加後意者，若但用前意，猶招來難。次下當明。故於後意，疏文有三：初正釋義，次遮外救，後結示正宗。
前中疏約其體性，與有不異者，如鑛有金性，波有濕性。約其現惑，與無不殊者，不得其用，如水成冰，無水之軟。若言定有，名為執著者，暗引經證，即涅槃三十五云：善男子！是故如來於是經中說如是言：一切眾生定有佛性，是名執著；若無佛性，是名虛妄。智者應說：眾生佛性亦有亦無。三十六又云：善男子！若有人說言：一切眾生定有佛性，常、樂、我、淨，不作不生，煩惱因緣，故不可見。當知是人謗佛、法、僧。若有說言：一切眾生都無佛性，猶如兔角，從方便生，本無今有，已有還無。當知是人謗佛、法、僧。若有說言：眾生佛性非有如虛空，非無如兔角。何以故？虛空常故，兔角無故，是故得言亦有亦無。有故，破兔角；無故，破虛空。如是說者，不謗三寶。善男子！夫佛性者，不名一法，不名十法，不名百法，不名千法，不名萬法。未得阿耨多羅三藐三菩提時，一切善、不善、無記盡名佛性。如來或時因中說果，果中說因，是名如來隨自意語；隨自意語故，名為如來。如來隨自意語故，名阿羅訶；隨自意語，名三藐三佛陀。
疏：然眾生智慧是佛性因，菩提、涅槃是佛性果。然則佛性非因非果。
鈔：疏然眾生智慧是佛性因者，此下第二、遮於外救，即前意家救。然疏雖雙存二義，以後意為正，故假以前師設難救前。救云：汝意加後者，豈不以前義為未造玄？因、果二性，皆有明文。若有明文，如何不許？故經云：佛性有因，有因因；有果，有果果。因者，即十二因緣；因因者，名為智慧。果者，謂大菩提；果果者，謂大涅槃。既有四種，前二本有，後二當有。文理昭然，如何不信因、果二性，更別說理？故為此通。欲通此義，先應反難前師云：向引四性，是一處文。復有處說：是因非果，名為佛性；是果非因，如大涅槃；是因是果，如十二因緣所生之法；非因非果，名為佛性。此復云何？設爾，通云：是因非果是初性，是果非因是第四性，是因是果為第三者，理亦可通。非因非果，名為佛性，如何可通？明知直語佛性之體，體非因、果。因中取之，名為因性；果中取之，名為果性。非是佛性分成因、果。如瓶取空，是瓶中空；世界取空，是界中空。空豈有異？故言眾生智性是佛性因，菩提、涅槃是佛性果，非是佛性分成因、果，故結正云然則佛性非因非果。
疏：今此經宗宗於法性，故以法性而為佛性，則非內非外，隨物迷、悟，強說升、沈。佛性要義，不可不知。廣如別章及涅槃。師子吼品等說。
鈔：疏今此經宗下，結示正宗。於中有二：先結正義，後結廣勸信。前中言宗於法性者，以無障礙法界為宗，則法性即佛性，知一切法即心自性。若以心性為佛性者，無法非心性，則不隔內、外，而體非內、外。內、外屬相，性不同相，何有內、外？然迷一性，而變成外。外既唯心，何有非佛？所變無實，故說牆壁，言無佛性。以性該相，無非性矣。如烟因火，烟即是火，而烟翳火。依性起相，相翳於性，而相即性。如水成波，波即是水；境因心變，境不異心。心若有性，境寧非有？況心與境皆即真性。真性不二，心、境豈乖？若以性從相，不妨內、外；若以外境而例於心，令有覺知，修行作佛，即是邪見外道之法。故須常照，不即，不離，不一，不異，無所惑矣。故云則非內非外，隨物迷、悟，強說升、沈。
疏佛性要義下，結廣勸信。
疏：後偈目有翳者，此喻了因與惑俱，故見不清淨，以不淨故，不見佛法。佛法即是佛性，故涅槃云：佛性二種：一者、是色，二者、非色。色者，諸佛、菩薩；非色者，一切眾生。色者，名為眼見；非色者，名為聞見。佛性者，非內非外；雖非內、外，然非失壞。故名眾生悉有佛性。
鈔：疏此喻了因惑俱者，翳喻於惑，眼喻了因，但見有垢，非全不見。然見空華，無而謂有；不見於無，即不見法。
疏涅槃云：佛性二種下，引證，即二十八經。但初云：善男子！佛性復有二種。從一者、是色下，疏全是經，直至然非失壞，一段終畢。然有二意：一、以非內非外，然不失壞，證強說升、沈；二、證可見，謂佛、菩薩見之了了，如眼見色。言非色者，以未證如，聞他說故，故云聞見。若涅槃二十七經云：善男子！佛性亦色、非色、非色非非色及歷相、非相，常、非常等。下釋云：色者，金剛身故；非色者，十八不共等故；非色非非色者，無定相故。釋曰：此約佛性之體名色、非色，以如來身、智等，皆果性故。非今所用。
疏：二、一偈喻上外取之失。瞽謂全無於目，如鼓皮故，則全不見。佛無垢障，為明淨日。取相是識，非智慧眼，故不見也。
疏：後一偈喻前悟中，抉去取相之翳，捨於空華之像，絕見契如，則見如佛。
疏：第四、一偈推功有在，準上，可知。
爾時功德慧菩薩承佛威力，普觀十方，而說頌言：
疏：第四、北方功德慧者，生在佛家，善解佛德故。此頌意顯於三世中心得平等，了知自心，窮法空故。十頌分四：初、四明凡、小妄覺，次、四示其真覺，三、有一偈佛覺雙圓，後、一偈推功有本。
今初，分二：初一偈說凡，迷緣起之無性，執著相而輪迴；後三頌通凡、小。初一辨迷執，隨言作解，可謂小智；心外取法，為妄分別。餘二偈明過失。初二句曲徑趣寂，迷一直道。次半有常等倒，長世間惡；有無常等，長無明惡。次半不見二空，受二死苦。後半無實諦觀，何有法眼？三乘縱有，亦不名諦。
鈔：第四菩薩，疏初二句曲徑趣寂，迷一直道者，迷一直道，凡、小俱迷；曲徑趣寂，唯是小乘。若超卓大方，不歷二乘，速成正覺，名為直道；若先證二乘，後方入大，名為曲徑。曲徑，謂其迂迴；趣寂，明其沈滯。入無餘依，權教不迴；若實教中，終竟發意，但動經八萬，耽三昧酒故。
疏次半有常等倒，長世間惡者，以上言通凡、小故，此說凡惡，下說小乘之惡。疏三乘縱有，亦不名諦者，二乘不見法空，居然不淨；權教大乘，謂事、理不融，亦未為淨。
疏：次、四示其真覺中，初偈引己之損，勸物成益。次偈教其真見，謂見佛無取，即是見如。如即佛所知也。次偈教其了俗，上半躡前證真，下半方能了俗。後偈拂前二見以成真見，謂上半取真、俗之見忘，方見真、俗之正理；下半反釋，謂有真、俗之可見，不能見真、俗之真源。故智論云：若人見般若是則為被縛，下半意也。若不見般若是則得解脫，上半意也。若人見般若是則為解脫，即第六、七偈意也。若不見般若是則為被縛，即第四偈意也。唯忘言者，可究斯旨。
鈔：疏後偈拂前二見以成真見者，疏文有三：初總明偈意；次謂上半下，別釋偈文，文並可知；後智論云下，引論通釋，即第二十論。彼論偈云：若人見般若是則為被縛若不見般若是亦為被縛若人見般若是則得解脫若不見般若是亦得解脫。脫之與縛，俱通見、不見。今疏隨經之次，便以論偈隨義解釋。初言下半意者，謂下半真、俗之見不忘。此是取著之見，故被縛也。言上半意者，是論第三句，是忘見之見，同無分別智，故得解脫。
疏即第六、七偈者，以第六偈見佛無取即無取而見，是見般若，得解脫義；第七偈證真了俗，亦真見般若，故皆解脫。疏即第四偈者，第四不見諸法空，是無真見，故不見般若，豈不縛耶？疏唯忘言者，可究斯旨者，見與不見俱通縛、解，豈得隨於見、不見言？須領見等下意。若言見而被縛，即知是取著之見；若言見得解脫，即須知是無分別見。故什公云：唯忘言者，可與道合；虛懷者，可與理通；冥心者，可與真一；遺智者，可與聖同矣。
疏：第三、一偈顯佛二覺雙圓。不可覺中，而自覺故，是曰奇哉；知無眾生，而能覺他，大導師也。
疏：第四，可知。
爾時精進慧菩薩承佛威力，觀察十方，而說頌言：
疏：第五、東北方精進慧，以勤觀真理，集無量善，俱無住故。頌意為顯欲令其心轉復精進，無所染著。文中由離分別，如實見故。十頌分二：前九觀法，後一推功。前中三：初三所執無相觀。於中，初一舉分別過，後二顯無相觀。一、離所取，上半知於情有，下半知於理無。如迷木見鬼，知鬼是迷有，名如實知鬼；知鬼本無，舉體是木，名為見木。二、離能取，以所取空故。上半舉失，如若見鬼，即不見木；下半顯得，離於鬼見，方為見木。
次三明緣起無生觀：一、遣所緣。然依他二義：一者、幻有，從分別生，即是上半；二者、無性，即是下半。二、泯能緣，上半牒前生過，有無生見，同世非實；下半見等無生，名真見者。三、辨觀益。
後三明圓成無性觀：一、牒前二無，謂能、所分別，皆不可得者，即圓成性淨故；二、正顯真性，初句體有，次句相無，此二融即，故無能說；三、觀成利益。
第二、推功，文並可知。
鈔：第五菩薩，疏初三所執無相觀者，然此中明於三性上修三無性觀。言三性者，一、徧計所執性，二、依他起性，三、圓成實性。三無性者，一、相無自性性，二、生無自性性，三、勝義無自性性。三性之義，已見上文。今疏科文名中，一一含二。今言所執無相觀者，所執，即徧計所執；無相，即相無自性性觀。次三緣起無生者，緣起，即依他起性。古經論中亦名緣起性。今疏文從簡，故云緣起。言無生者，即生無自性性觀。後三圓成無性者，圓成，即圓成實性；言無性者，即勝義無自性性。偏言無性者，向真性上說無性故。亦是古名，並從簡耳。又皆雙明者，以其三性即三無性故。故唯識云：即依此三性說彼三無性初則相無性次無自然性後由遠離前所執我法性。故二種三性不相去離。然法相宗，三性即有性，三無性則無性，有、無義殊。故彼偈云：故佛密意說一切法無性。意云：既言密意說三無性，則不礙於三有性也。若法性宗，此二三性，有、無無礙，互奪雙亡，皆悉自在。
疏初一舉分別過者，分別，即徧計所執也。古謂為分別性。今疏從簡，亦欲辨起心動念皆成分別，故並成過。故云：以心分別，一切法邪；不以心分別，一切法正。故信心銘云：至道無難唯嫌揀擇但不憎愛洞然明白。
疏後二顯無相觀者，正修三無性中初無性也。疏一、離所取者，謂二偈中初一偈所取，即徧計所執也。上半知於情有者，即徧計中二義，謂情有、理無。今知情有即是理無，則知此性即無相也。
疏如迷木見鬼等者，舉喻以明。如人夜行，雲月朦朧，見一杌木，以無月光，情懷怖畏，而生鬼想。眾生亦爾，行生死夜，妄想浮雲，蔽於慧月，覩緣生法，不了性空，謂有定性，如生鬼想。鬼喻徧計，木喻依、圓。若了知鬼是因迷有，則知所執定性之法皆由妄情，是人名為妄識所執，故名悟人如實知鬼。此釋上半。
疏知鬼本無，舉體是木者，釋下半也。約法云：知妄所執，理本是無，但是依、圓，為舉體是木，則見依、圓，故名見木。故知妄本自真，則鬼是木；見佛，則清淨，名為見木。疏如若見鬼，則不見木者，有妄執之見，如若見鬼，故則為垢；不見依、圓，名不見木。執有定性，不見依、圓之實，名未為見木。
疏下半顯得，離於鬼見，方成見木者，謂離於定性執見，則見圓成之實，方為見木。
疏依他二義者，三性各二義。依他二者，一、幻有，二、無性。從分別生釋依他義，依他因緣而得有故，分別即他故。唯識云：依他起自性分別緣所生。今言世間語言法，即所起之法；眾生妄分別，即是能生。且順三性義釋。亦可諸世間法各無定性，但是眾生妄心分別，謂有實耳。疏二者、無性，即是下半者，知世皆無生，無生即無性也。
疏有無生見，同世非實者，由上云知世皆無生，今牒此言云若見見世間，謂見世無生。既有此見，見即是生，故同世間，非真實也。故古人云：無生終不住萬象徒流布若作無生解還被無生顧，即其義也。疏下半見等無生，名真見者，以經文言若見等無異，謂見等所見同無生故。能、所兩忘，名真見者。
疏初句體有者，圓成有二義：一、體有，二、相無。法性本清淨，故是體有；如空無相，故是相無。體有即是相無，相無即是體有，本自相融，何能說之？欲言其有，即相無故；欲言其無，即性有故。
爾時善慧菩薩承佛威力，普觀十方，而說頌言：
疏：第六、東南方善慧菩薩，成就般若，慧鑑不動，可謂善矣。此頌為顯欲令其心轉復增進，得不退轉無生法忍。文中離垢解脫，無體性故。十頌分四：初二見佛，次三見法，次三觀成利益，後二推見有依。今初前偈讚所見，上半標讚，下半釋成。智離所知，心脫煩惱，兼二利故。二障難除，眾生難度，自強不息，為希有勇健。後偈中能見，謂我如實見，如大菩薩見。
鈔：第六菩薩，疏智離所知，心脫煩惱等者，下半初句明離二障。言離垢者，離所知障，是慧解脫，故言智離所知。言心解脫者，是離煩惱障，是心解脫，故云心脫煩惱。解脫之義通二解脫。言兼二利者，即第四句自度能度彼，以自度二障，亦令他人脫二障故，則俱度苦海也。
疏二障難除下，總舉下半釋成初句。二障難除，則難斷能斷；眾生難度，今難度能度，為自強不息，是希有勇健義也。然自強不息，即周易。乾卦。大象。象曰：天行健，君子以自強不息。謂乾者，剛健之象。君子當法天剛健，故自強進德，不休息也。今借用之。明佛勇猛，自勵策修，練磨其心，得成正覺，為勇健耳。疏如大菩薩見者，大菩薩即於無量劫積智之者。
疏：次三見法中，約眾生說。初偈正顯。盡即有為，諸行無常，速起、滅故；有為之性，湛若虛空，便是無為，體常徧故。次二偈拂迹入玄。上半拂前無為，謂既如虛空，何有無為之相？次四句拂前有為，謂既約自性論無盡，則不壞於盡，故曰難思；盡即無盡，故無眾生也。後二句觀成利益，見法身也。
鈔：疏盡即有為者，淨名第三：香積世界諸菩薩欲還本土，以求少法，當念如來。佛告諸菩薩：有盡、無盡法門，汝等當學！何謂有盡？謂有為法。何謂無盡？謂無為法。如菩薩者，不盡有為，不住無為。何謂不盡有為？謂不離大慈，不捨大悲等。何謂不住無為？謂修學空，不以空為證；修學無相、無作，不以無相、無作為證等。
疏諸行無常，速起、滅故者，釋成盡是有為之義。故涅槃云：諸行無常是生滅法。速起、滅者，剎那不住故。
疏有為之性，湛若虛空，便是無為，體常徧故者，釋其性如虛空故說無有盡。其性即上有為性故。其性之言，略有二義：一、但約無性之性，以有為法緣生性空。緣生性空，即同無為。豎窮三際，曰常；橫無不周，曰徧。故是無為。則上淨名但明不盡有為，不住無為，二相猶別，未能顯為即無為矣。今明即性之相，是名有為；即相之性，便是無為。故是玄矣。二者、其性如虛空，即如來藏性。體離斷、常，故如虛空。故勝鬘云：邊見者，凡夫於五受陰我見妄想計著，生二見，是名邊見，所謂常見、斷見。見諸行無常，是斷見，非正見；見涅槃常，是常見，非正見。妄想見故，作如是見。於身諸根分別思惟，現法見壞；於有相續不見，起於斷見，妄想見故；於心相續愚暗不解，不知剎那間意識境界，起於常見，妄想見故。又云：死者，諸根壞；生者，諸根起。非如來藏有生有死。如來藏離有為相，如來藏常住不變，是故如來藏是依，是持，是建立。釋曰：據上經文，以盡即無盡，是故雙非常、無常見。故次文云智者說無盡此亦無所說。
疏既如虛空，何有無為之相者，我言無盡者，體無可盡，故如虛空，非謂有於一物。若高山之出雲，用之無盡也。故云智者說無盡此亦無所說。由盡即無盡，即非盡，非無常矣。無盡既如虛空，則非無盡，非是常矣。是為雙非常、無常，雙離盡、不盡，亦雙非為、無為。故中論云：若有有為法則有無為法既無有為法何得有無為。
疏則不壞於盡者，此有二意：一者、拂上有為；二者、上來雙遣，今則雙存。自性無盡，則有無盡；有難思盡，則有盡矣。以泯不礙存，故存、亡無二，方曰難思。而向言拂上有為者，謂盡即無盡，故非盡矣。上來盡即無盡，意雖暗拂，而以其性如空別示無為，故今方說拂有為耳。
疏：次三觀成中，初偈顯法空，由下半了能、所見緣成無性，故上半能、所之見自亡。次二句顯我空，能、所之法尚空，誰為能見之者？後二句顯實，但除上病，不除真法，二空之體及所顯圓成即真佛也。三、一偈雙結，知佛、法益，文顯，可知。
鈔：疏但除上病者，即側用淨名第二：但除其病，而不除法。二空之體者，以法性宗，二空即真如；及所顯圓成者，以法相宗，二空非真如。二空所顯為真如，故真如即是圓成。然空、有無礙，故雙存兩宗。
疏：四、有二偈推見有依者，謂佛說一道清淨，故能遣有；進慧演無量門，復能遣無。想滅理現，方知如來乃住無有、無之際也。又智論云：法性為實，證實為際；凡夫有實，未能證也。
爾時智慧菩薩承佛威力，普觀十方，而說頌言：
疏：第七、西南方智慧者，決斷不動，所以名智。頌意為顯於一切法皆能出離。文中生死、涅槃，皆善離故。十頌分二：初一引己勵眾，
疏：餘偈希眾同己。於中亦二：前六示迷，後三啟悟。前中亦二：初一人執，理實無人，橫計成險；
疏：餘皆法執。於中，初二執世法，後三雙執世、出世。今初，初二句明執，謂計蘊為實，不能觀身實相。餘皆明過。初二句執實，乖理不見佛；次二句無慧不見佛；後二句但益流轉。
疏：後三雙執中，亦分為二：初二執法，後一執佛。前中亦二：一、立理，二、起執。初中，上半假立，謂時前流轉生死，以立涅槃。煩惱名諍，觸動善品，損害自、他，故名為諍。此有漏法，諍隨增故，名為有諍。有彼諍故。故生死者，有漏為體；無彼煩惱，故稱涅槃。下半雙非，謂生死、涅槃俱因煩惱假立其名，何有真實？又二互相待，故俱空；二互相奪，故皆寂。後偈起執，上半執，下半損。
後一執佛中亦上半執，下半損。執有三義：一、佛、佛相望，二、三身等相望，三、心、佛相望。
鈔：第七菩薩，疏煩惱名諍，觸動善品者，即俱舍。界品頌云：有漏名取蘊亦說為有諍及苦集世間見處三有等。今用第二句。從煩惱名諍下，至有彼諍故，全是彼文。從故生死者，有漏為體，即是前段後義。彼疏後云：猶如前說有彼漏，故名為有漏。釋曰：此證成有彼諍故。下又結云：如是等類，是有漏法，差別眾名。故今結云故生死者，有漏為體。所以論初名為有漏、無漏法也。
疏又二互相待，故俱空等者，謂上約因緣，因他立稱，故無真實，不融二體。今明雙融，此有三意：一、相待，二、相即，三、相奪。今初相待俱空，即相待門，謂因涅槃，方說生死；要因生死，方說涅槃。若高、下相形，若無有高，則無有下。若離涅槃，則生死不存；若離生死，則涅槃不立。故俱空也。次言二互相奪故，皆寂者，此有二意：一者、相即門，生死實性即是涅槃，則涅槃之相假說生死，如波與水，舉一全收。故生死即涅槃，涅槃即生死。二、由相即故，便互相奪，生死即涅槃，即無生死；涅槃即生死，則無涅槃。故涅槃非寂靜，生死亦非喧，故皆寂也。
疏一、佛、佛相望者，如云：阿彌陀佛有四十八願，能攝眾生，餘則不能。禮於此佛，滅罪，則多；禮於餘佛，滅罪，即少。不知諸佛行、願功德無不平等，隨根隨緣，說有優、劣，故為顛倒。二、三身等相望者，謂念佛化身，功德則少，乃至法身，功德則勝等。而言三身等者，等取四身、五身、十身、無量身故；以不知三身體融，十身無礙，謂有優、劣，故為顛倒。三、心、佛相望者，謂佛已成道，功德難思；我心妄惑，則名為劣。雖無叨濫，不了真源心、佛、眾生三無差別，故為顛倒耳。
疏：後三啟悟中亦二：初二順理之得，後一舉佛釋成。前中亦二：半偈明順理而知，餘顯順知之益。益中亦二：半偈標，一偈釋。云何超言？若取知能知寂，未免於言，有所緣故。知自知知，亦非無緣，故須能、所平等；等不失照，故無知之知不同木、石，故云能見。
鈔：疏若取知能知寂者，此即用於禪宗知識之偈。偈中具云：若以知知寂此非無緣知如手執如意非無如意手若以自知知亦非無緣知如手作於拳非是不拳手亦不知知寂亦不自知知不可謂無知自性了然故不同於木石手不執如意亦不自作拳不可謂無手以手安然故不同於木石。斯為禪宗之妙。故今用之，而復小異，以彼但顯無緣真智以為真道。若奪之者，但顯本心不隨妄心。未有智慧照了心源，故云故須能、所平等。等不失照，為無知之知。此知知於空寂無生如來藏性，方為妙耳。
疏：後偈舉佛釋者，上云佛然，佛云何然？釋云：覺於三世，離分別故。種、習斯亡，為斷根也。又亦無心捨於分別，名為斷根。
爾時真實慧菩薩承佛威力，普觀十方，而說頌言：
疏：第八西北方真實慧菩薩。心不顛倒，是真實慧。頌意為顯欲令增進，於一切法皆得善巧。文言於法不顛倒。如實覺了，是善巧義。十頌分二：前二明依實立名，名能益物；後八顯名下之實，辨益所由。今初，前頌明損益，受苦聞名，速解脫故；受樂不聞，反沈淪故。後頌敘昔，以成今說。
鈔：第八菩薩，疏後頌敘昔，以成今說者，偈中但是敘昔，偈意乃成今說。既執我受苦，明昔說無我為正說也。
疏：後八中分三：初三覺妄證實，是覺察義；次一雙覺二諦，是覺照義；後四非覺而覺，是妙覺義。今初也。初偈證實立名，初句揀似比量，無常計常、常計無常等是顛倒法，名似比量。次句證真現量，如眼見故。次句揀似現量，顯真現量，謂男女、天地等見一合相，名似現量。一合相相，不可得故，故名為離。非唯所覺離合，亦無如外之智與如合也。下句結名。次偈例去、來。後偈成現觀。
鈔：疏初三覺妄證實，是覺察義者，三段顯其三覺也。一、覺察者，如睡夢覺；亦如人覺賊，賊無能為，妄即賊也。二、覺照者，即照理、事也；亦如蓮華開，照見自心一真法界、恆沙性德，如其勝義，覺諸法故。三、妙覺者，即上二覺，離覺、所覺，故為妙耳。非更別覺。故楞伽云：一切無涅槃無有涅槃佛無有佛涅槃遠離覺所覺若有若無有。故為妙覺。故起信云：又心起者，無有初相可知；而言知初相者，即謂無念。此明非覺而覺也。
疏初句揀似比量者，然準因明，總有八義。今此有四，故彼論云：能立與能破及似唯悟他現量與比量及似唯自悟。謂：能立、能破、現量、比量，此之四義各有真、似，故成八耳。言八義者，一、對敵申量，三分圓明，開曉於賓，故名能立；二、斥量非圓，彈支有謬，示悟於主，故名能破；三、對敵申量，三支闕謬，非曉於敵，故名似立；四、妄斥非圓，彈支有謬，不悟於主，故名似破；五、於色等義，有正智生，自相處轉，故名現量；六、謂藉眾相而觀於義，相應智起，故名比量；七、有分別智，於義異轉，了瓶、衣等，名似現量；八、以似因智，於似所比，相違解起，名似比量。廣如彼說。今疏云無常計常，即是第八。如色是無常，知從緣生，剎那滅故，故是無常。此藉因緣，相應智起，是真比量。今以相續覆故，即似因智起，計之為常，即相違解起，名似比量，故為顛倒。今云於法不顛倒，故是揀似比量。疏男女、天地等見一合相，名似現量者，此即第七。一合相者，眾緣和合故。如攬眾微以成於色，合五陰等以成於人，名一合相。如是見者，是有分別智，於義異轉，故名似現。
言一合相相，不可得故，故名為離下，顯真現量。不可得者，即金剛經云：如來說一合相，即非一合相。以從緣合即無性，故無性之性是所證理。如是知者，是正智生，是自相處轉，名真現量。上來離於所覺和合之相，已為現量；非唯已下，又拂能、所證迹，為真現量。謂若有如外之智與如合者，猶有所得，非真實證；能、所兩亡，方為真現。故唯識云：若時於所緣智都無所得爾時住唯識離二取相故。故下經云：無有智外如為智所入，亦無如外智能證於如。如是方為真現量也。是故經云離諸和合相。疏後偈成現觀者，即前真現量也。現觀有六，十地當釋，今通前三。
疏：次一覺照者，真諦名實，無和合故；俗諦非實，假和合故。互融無雜，名究竟解。夫實見者，尚不見實，何況非實！見非實者，知其即實。故中論云：一切法真實一切法非實亦實亦非實非實非非實是名諸佛法。
鈔：疏夫見實者，即淨名經。入不二法門品：樂實菩薩曰：實、不實為二。實見者，尚不見實，何況非實！所以者何？非肉眼所見，慧眼乃能見，而此慧眼無見、無不見，是為入不二法門。此明實者，真實之理；非實者，緣生假合。今尚不得所證之如，豈況如外假有之法？
疏見非實者，知其即實者，即諸經意云：若見非實即真，名見非實。下引中論，即是法品；前光明覺品，已廣引竟。然實有二意，且就一相，理實為實，事相非實，即真、俗二諦。俗，則一切皆俗，佛亦隨俗立名；真，則一切皆真，知妄本自真故。雙照為俱存，互奪即雙寂。
疏：後四非覺而覺者，初偈正顯。如智相離，名不可覺；寂無遺照，故名了此。要不可得，方是真修。次二偈展轉釋成：初偈釋無一之義，上半相待而有，通同、異體；下半緣生，故空，則一、多相盡矣。後偈上半釋前偈下半，無能、所作，故無所依；從業想生，故是和合。下半釋成上半，云何知無能、所？異業想外，無我所故。後有一偈結成妙義，上半所住，下半能住。由無住故，無所不住。謂不住有，以即空故；故能住有，契有實故。亦不住無，無即有故；不住俱有、無，無二體故；不住雙非，不壞二相故。能住例知。既以無住為住，則心絕動搖，方契本覺，湛然常住。
鈔：疏由無住故，無所不住者，即般若中意。彼前更反釋云：若有所住，則有所不住。從謂不住有下，疏釋上文由無住故，無不住義。
疏能住例知者，上辨四句，唯住有句具住、不住義，下三皆略。若具住無，應云：亦不住無，無即有故，故能住無，契無實故。俱句云：故能住有、無，契二實故。俱非句云：故能住非有、無，契非有、無實故。
疏既以無住為住下，釋第四究竟不動搖句，即大般若。曼殊室利分。亦前已引。從方契已下，是疏釋義，結歸諸佛住於此義。
爾時無上慧菩薩承佛威力，普觀十方，而說頌言：
疏：第九、下方無上慧，名如初頌。又從法王教生，當紹佛位，故名無上。頌意為顯欲令增進心無障礙。文云：無著無念，不住法故。十頌分三：初一釋己名義，次八顯佛勝德，後一推功結益。
疏：次八中分二：前六內證德，後二外化德。前中亦二：前偈正明證入，後五照境顯理。今初即菩提、涅槃，以無所得得菩提故。處即涅槃，本覺自然，故非造作。悟亦冥符，則智無分別。三細已盡，六粗居然。又不可以識識，故無粗者；不可以智知，故無細者。又有能、所證，名之為粗；無能、所證，目之為細。皆言語道斷，故並無之。菩提、涅槃，絕心行故。
鈔：第九菩薩，疏以無所得得菩提故者，前文已釋。疏本覺自然，故無造作者，即將第二句無作字釋初句處字。從悟亦冥符下，將第二句無分別字屬初句所得字。三細已下，釋三、四二句，即起信論。然由無明為因，生三細；境界為緣，生六粗。故彼論云：復次依不覺，故生三種相，與彼本覺相應不離。云何為三？一者、無明業相，以依不覺，故心動，說名為業。覺，則不動；動，則有苦果不離因故。二、能見相，以依動，故能見；不動，則無見。三者、境界相，以依能見，故境界妄現；離見，則無境界以有境界緣故。復生六種粗相。云何為六？一者、智相，依於境界，心起分別，愛與不愛故；二者、相續相，依於智故，生其苦、樂，不覺起念，相續不斷故；三者、執取相，依於相續緣念境界，住持苦、樂，心起著故；四者、計名字相，依於妄執，分別虛假名言相故；五者、起業相，依於名字，尋名取著，造種種業故；六者、業繫苦相，以依業受果，不自在故。當知無明能生一切染法，以一切染法皆是不覺相故。釋曰：據此，則六粗遠亦從無明生。然就顯著說，說境界耳。故楞伽中云：境界風所動。起信亦云：因無明風動。
疏又不可以識識等者，即取淨名。見阿閦佛品之經，釋此粗、細。
疏又有能、所下，此中三重釋此粗、細。此當第三。初約迷真起妄說，後二約反本還源說，而二約識、智對覺論，三者理、智對辨。
疏：後五中，初偈正明照境。境即俗境，有能、所故。即俗而真，故云無數；心同無為，故云遠離。是佛真法，雙結能、所。
疏：後四遣相顯理，皆躡迹遣滯。初偈雙非顯中照理滅障，菩提、涅槃離有、無故。次二偈釋前雙非：一偈半釋非照義，初句是總；次句能照無著，故云無念，亦不染此無念；次句所照無著，以無處所為所住故；次句不壞能、所；次二句雙遣性、相。次二句釋非無照，稱理照故。後偈拂前無二之迹。言無二者，但言無有二，非謂有無二。若存無二之見，則還成二，以無二必對二故。遣之又遣之，以至於無遣，故云三界一切空。空謂第一義空，諸佛同見。
鈔：疏次二句雙遣性、相者，二即是相，相差別故；一即是性，性不並真故。今云無二，即遣相也；亦復無一，即遣性也。
疏後偈拂前無二之迹者，即無中無有二偈。初句牒前無二之迹，次句遣之。言無二者，牒初句也。非謂有無二下，正釋第二句，而是反釋。若謂有無二，即執藥成病；若存無二下，出謂有無二之過。從遣之又遣之下，拂迹。若不得意，千重遣之，未免於二。何者？謂有人聞無二亦無，復謂無無二為是，亦有所著。故中論云：諸佛說空法為離諸有見若復見有空諸佛所不化。以楔出楔，以賊逐賊，無有已時；心無所著，當法即絕故。故至於無遣。若以無遣為是，亦有著矣！此亦借老子：損之又損之，以至於無為之言。
疏：後二外化德中，前偈正顯，令住無住之覺；後偈釋成，身即非身，故無可悟。悟身見起，此見如身；身、見兩亡，真法身也。觀身實相，觀佛亦然，故就佛結。
鈔：疏悟身見起，此見如身者，前釋非身而說身，此釋非起而現起。由悟非身，又生非身之見；此見若有，執復隨生。身既非身，見亦非見，故云此見如身。從身、見兩亡下，釋下半。身、見兩亡，則法界一相為真法身也。觀身實相下，通妨。妨云：向來觀身，是菩薩觀，解觀其自身，那言是佛無上身耶？通意，可知，即淨名。觀阿閦佛品。前亦已引。
疏：推功，可知。
爾時堅固慧菩薩承佛威力，普觀十方，而說頌言：
疏：第十、上方堅固慧者，智力成就，不可壞故。頌意為顯欲令增長一切種智。文云：得淨慧眼，了佛境故。十頌分四：初偈總歎為物興世，智光徧照，大悲勇健。
次四別示悲相：初偈觀機；次二反以釋成；後一正明，兼顯僧寶。
次三頌半見、聞利益。
後一頌半結德無盡。此為終極，故總舉前十。
鈔：第十菩薩，智力成就，不可壞故者，智力成就即十住中第十住，智慧增故。得佛十種智，故不可壞，即成今文堅固之名。頌意已下，即彼勝進經文。文云已下，即今偈意。
疏：十住品第十五：初、來意者，上由致既彰，正宗宜顯，故次來也。又前辨所依佛德，今辨能依十住，故次來也。
鈔：十住品第十五：疏又前辨所依佛德下，上即通明，此下別顯。上是古意，此下今意，如前已明。
疏：二、釋名者，慧住於理，得位不退，故名為住。本業下卷云：始入空界，住空性位，故名為住。然住義多種，寄圓說十，總言十住，帶數釋也。下諸品有十，準此，可知。
鈔：疏二、釋名下，疏文有二：先得名；後總言下，釋名。前中，然住有二義：一、約能、所合釋，故言慧住於理，則理是所住，慧是能住。二、唯約慧釋，信未終極，慧未安住；得入正位，位不動搖，故云得位不退。然位不退復有二義：一、約三乘，至第七住，位方不退；二、約終教，入初住位，即名不退，異輕毛故。今依後義，則通十住，皆位不退，從初受名。故本業云：始入空界，即證初義；住空性位，即證後義。
疏：三、宗趣者，以十住行法為宗，攝位得果為趣。
疏：四、釋文者，四品分二：前三當位行德，後一勝進趣後。前會無勝進者，但是趣位方便，未成位故。迴向是位，無進趣者；三賢位滿，總為趣地之方便故。亦顯趣無分別，離趣相故。
鈔：疏前會無勝進下，上正科經文，此下對前辨異。次迴向是位下，通外難。先牒難也。從三賢位滿下，通。通有二意：一、明有勝進，總攝前三，故不別立；二、亦顯下，明無勝進，則後無方便，欲證無分別智故。
爾時法慧菩薩承佛威力，入菩薩無量方便三昧。
疏：今初分三：初品辨位，次品辨行，後品明德。初亦名解，文分七分：一、三昧分，二、加分，三、起分，四、本分，五、說分，六、證成分，七、重頌分。
今初，何故入定？略辨六意：一、此三昧是法體故，二、非證不說故，三、顯此法非思量境故，四、觀機審法故，五、為受佛加故，六、成軌儀故。餘如玄說。文有三別：一、入定人，法慧入者，是眾首故；餘入則亂，不調伏故。顯十住法慧能說故。二、入定依，謂承佛力，推功化主，表無慢故。三、入定名，為揀果定，故云菩薩；任性能知，觀解善巧，故名方便；十住各攝多門善巧，故云無量；心詣於法，故云入也。又一切三昧皆有三相，謂入、住、出。五識對境，意從門出；遠境護根，意識卻入。此通權小。今即照之寂，故名為入；即寂之照，故名為出；入已未起，故名為住。餘三昧等，並如前釋。
鈔：疏略辨六意者，前三取下論勢，然其三意大同小異。異相云何？一、是所證法體，欲說此法，要須心冥此體。二、非證不說者，揀異未證之人，亦許心合法故。三、非思量境者，絕思方說，亦通未證故。言大同者，絕思，則證；證，則契體。四、觀機，則識病所宜；審法，則知藥功力。不觀人根，不應說法；不審而說，理、事或乖。應病與藥，令得服行矣。五、散心不堪諸佛加故。六、菩薩常定，但為物軌。菩薩將說，尚須入定，況凡夫耶！
疏是眾首等者，此有二意：一、約教相，云是眾首。言餘入則亂者，此即論意。謂有問言：豈此海會無如法慧？故應答云：眾雖德齊，眾人爭入，眾則亂故。次應問言：何不亂入？答云：眾調伏故。故今疏云餘入則亂，不調伏故。二、顯十住下，約表法說。疏任性能知下，釋方便言。此有二意：一、以絕分別心，名為方便。如下文云：以無所得而為方便。初地經中無分別智，名大方便。二、約善巧，事、理無礙故，如常所明。
疏：二、以三昧下，加分。於中三：初、總辨因、緣，二、明加所為，三、別顯加相。今初，又三：一、標加所因，二、加緣顯現，三、讚說因、緣。今初，謂以三昧力，故論云：所以偏加金剛藏者，得此定故。前由佛力能入，今由定力佛現，互為增上。力相云何？謂無作三昧顯自覺智，寂不失照，冥同佛心，故感佛現三業加也。
鈔：疏互為增上者，前則佛加為入定緣，今則入定為佛現緣。
十方各千佛剎微塵數世界之外有千佛剎微塵數諸佛，皆同一號，名曰法慧，普現其前，
疏：二、十方下，加緣顯現。來處、佛數皆云千者，望行猶劣故。多佛加者，顯於法及法師增敬心故，又顯諸佛同說故。加佛同名法慧者，得法不異故。論云：此菩薩聞同己名，增踊躍故。但諸佛於此住門中現，皆名法慧，以法力故，法應爾故。普現其前者，不來而至故。
鈔：疏言望行猶劣者，行一萬故。行向有前，望前辨過；今前未有，故望後言劣。餘義多同十地。雖賢、聖位殊，儀範相似。又圓教十住似十地故。
告法慧菩薩言：善哉，善哉，善男子！汝能入是菩薩無量方便三昧。
疏：三、告法慧下，讚說因、緣。於中二：一、讚有加因，能入定故。言汝能者，希越之辭。此定難得，汝今乃能入故。舉定名者，向來默入，眾未知名，故舉歎之，令眾仰故。
善男子！十方各千佛剎微塵數諸佛，悉以神力共加於汝。又是毗盧遮那如來往昔願力、威神之力及汝所修善根力故，入此三昧，令汝說法，
疏：二、善男子！十方下，雙說加、定因、緣。於中，先別顯四因：一、伴佛神力諸佛自說者，令眾敬仰故，二、主佛宿願，三、主佛現威，四、法慧善根。略無大眾機感。
後入此三昧，令汝說法，二句結因所屬。謂由上四事，前三為緣，第四是因，因、緣合故，入此三昧。故前四定因，令汝說法即是加因。故論云：何故加？為說此法故。故十行、十向之中皆云：令汝入是三昧，而演說法故。又此令汝說法亦是後文之總。
鈔：疏雙說加、定因、緣，文中二：一、略釋經文，二、料揀同、異。前中又二：先屬四因，後釋令汝說法。於中言令汝說法即是加因者，意明加因亦四。故下正釋後三，復為加因；更添說法，即是四因。然為說法，即是入定，故下引諸會合說法與定為一。入定本為說法，入定既為加因，則說法即是加因，故初標云一、讚有加因。
疏：然十地論釋諸佛、遮那，皆由先願故加，則此四段俱是加因。以彼經中諸佛但云：加汝威神。遮那則云：本願力，故加。古人便將諸佛之加為得定因，下之三緣轉為加因，便令得定。無後三因，則又字何用？既結云令汝入是三昧，何得後三不為定因？非唯違經文理，亦乃乖論所釋。如實義者，此之四因通於二義：一、由此四為得定因，如上所辨；二、由後三復是加因，諸佛即以願力而為加因。論主為顯斯旨，故云：彼佛先作是願，今復自加。
鈔：疏然十地論釋下，料揀同、異。於中二：一、辨加、定因、緣，二、明加、定先後。前中三：初、引論例釋，二、敘昔順、違，三、申今正義。今初，謂諸佛、遮那，皆由願力，故二願皆為加因。而言四段者，即上四因，謂：諸佛為一，遮那為二，威神為三，自善為四故。而論但有二因，今以遮那之願是加因，例於後二，亦加因耳。
疏以彼經中下，第二、敘昔順、違。於中三：初、出昔解之源，二、正申昔解，三、辨有違。今初，然具論經云：諸佛皆同一號，加汝威神。此是盧舍那佛本願力，故加。二、古人下，正申昔解。昔人見上諸佛威神加而得定，下云此是盧舍那佛本願力，故加，加因分明，故分二因，亦例此經後二皆加因耳。而言轉為加因者，不連上因是得定因，故云轉為。亦展轉義。得定由諸佛加，佛加由主佛本願力，故云展轉。三、便令下，辨有違。違相云何？正由得定無三因故。無之何過？違文理故。何名違文？舉其二文：一、違又字。夫言又者，復重之義。下之所列，同是定因，則得言又。又是此因故。既上是定因，下是加因，何用又字？二、違結文。既列三因竟，云入此三昧，令汝說法，明知此三者皆定因也。然此經文令汝二字在三昧下，今疏乃安三昧上者，有二義故：一、以義迴，既云善根力故，入此三昧，則知令汝義合在上。二者、以行、向二品為例：十行亦先列四因竟，即云：令汝入是三昧，而演說法。十向亦是列四緣後，即云：令汝入是三昧，而演說法。以此故知，理必後三通定因也。從非唯違經文理下，結破。言違文者，已如上說。言違理者，自無善根，主佛不加，何能入定？亦乖論釋者，論釋同號佛加云：何故同號金剛藏加？如來願力故。何故如來作如是願？顯示多佛故。又此三昧是法體故。汝今既以願屬遮那，彼顯願因云此三昧是法體，明知為三昧故，發願而加，則顯願為三昧因矣。下疏正釋，更出其相。
疏如實義者下，三、申今正義，則初一唯得定因，後三通二。從諸佛即以願力下，此通妨難。謂有問云：前言此四皆是加因，今何加因但取後三？故今釋云：初因有二：一、約現文。此是十方諸佛共加於汝，即是加相，只得以加為得定因，不應以加自為加因。若依論云諸佛昔願故加，則諸佛亦為加因。是故前云四皆加因。下引論文證成願為加因之義，蓋通論意；而其疏意，加因亦四，自以入定為其一耳。如上所明。
疏：問：加之與定，何先後耶？若先定後加，則不應云汝能入此三昧，此是十方諸佛共加於汝，乃至云及汝善根力故，入此三昧。若先加後定，則不應在三昧分後，方說加分。又十地論云：何故加？為說此法故。不言為入三昧故。又云：唯加金剛藏，不加餘者，以是菩薩得此定故。既俱文證，如何會通？古人答云：加、定同時，謂若未定而加，則散心不能勝受；若未加而定，則自力不堪入此深定。是故同時。此解亦違教理。現言入三昧竟，諸佛方現身稱讚得定，及說加所為竟，方與三業之加，而云同時，豈不違文？若言同時，為因不成，斯則違理；亦不應引俱有因證，以此二事容相離故。若正釋者，加有二種：若約內、外善根、威神、願力冥資，令其得定，則在定前；若約與智讚述、摩頂、勸說、三業顯加，則居定後。二文昭著，何其惑哉！
鈔：疏問：加之與定下，第二、辨加、定先後。於中二：先問；後古人云下，答。答中三：初、敘昔，二、辨非，三、申正義。
疏此解亦違下，第二、辨非。先明違文；後若言同時下，復辨違理。於中又二：先正辨；後亦不應下，遮救。恐彼救云：俱舍論云俱有互為果如大相所相心於心隨轉。釋曰：俱有者，俱時而有也。互為果者，釋俱有因義。論云：若法更互為士用果，彼法更互為俱有因。下二句指法體。此有三類：一、如大者，謂四大種互相假藉，生所造色，故互相望，為俱有因。二、相、所相者，相即生等四大相也。此四大相與所相法更互為果，謂此能相相所相故，復由所相、能相轉故，故互為果。三、心於心隨轉者，謂心王與心所隨轉法亦更互為果。釋曰：謂彼救云：俱有因、果既得互為，加、定互為云何不可？故今遮云：彼三類法皆不相離，如相、所相。所相無能相，不成有為；能相無所相，無有依止。今或有加，而不入定；或時入定，不必須加。許二相離，云何成例？疏若正釋下，第三、申今正義。
為增長佛智故，深入法界故，善了眾生界故，所入無礙故，所行無障故，得無等方便故，入一切智性故，覺一切法故，知一切根故，能持、說一切法故。所謂發起諸菩薩十種住。
疏：第二、為增長下，辨加所為，且對加因名加所為。然加所為正在說法。此十亦即說法所為，展轉相成。文分二別：初十句別明，後一結說。前中文含二意，望加所為，即是別說；望於說法，即說法之意。謂加為說法，說法為何？為增佛智等。然說法所為，即加所為。於十句中：初總，餘別。總謂說十住法，令信、解諸菩薩修行，增長性、習二性，生菩提智故。又此因智即同佛智，亦得言增。增智何用？深入法界等故。九句五對：初二證真了俗對，謂入無入相，故云深入；了相了性，故云善了。次二無障無礙對，由入法界，離煩惱礙；由了眾生，離所知障。次二圓因趣果對，謂巧安真、俗。無等，故因圓；入薩婆若，故云果滿。次二識法知根對。後一句雖非文對，而是義對，謂內持諸法，外說利他。所謂下，總結所說。謂若說十住，則前所為皆得成就。
鈔：言展轉相成者，舉佛願等，為得加故。所以加者，為說法故。若更進釋，則有四重：一、諸佛願等，為入三昧故；二、入三昧者，為得加故；三、所以加者，為說法故；四、說法為何，為令菩薩增長佛智等故。
善男子！汝當承佛威神之力，而演此法！
疏：第三、善男子下，正辨加相，分三：先、口加，勸說以增辯；二、意加，冥被以益智；三、身加，摩頂以增威。今初，可知。
鈔：疏初、口加，勸說以增辯者，此中有三意：一、口加標名，二、勸說是加相，三、以增辯是加意，亦加益。下二業例此。
是時諸佛即與法慧菩薩無礙智、無著智、無斷智、無癡智、無異智、無失智、無量智、無勝智、無懈智、無奪智。何以故？此三昧力，法如是故。
疏：二、是時下，意加中，先加，後釋。前中與十種智：初總，謂四無礙解智，是說法所依故；餘皆樂說無礙。一、無著者，論名不著辯才，於所說法無住著故。即七辯中捷辯。須言即言，故無著也。二、無斷智，即無斷辯，謂相續連環，終無竭故。三、無癡者，即是迅辯，明於事、理，心無癡暗，言則迅疾，如懸河故。四、無異者，即應辯也。應時應根，無差異故。五、無失者，即無錯謬辯，凡說契理，無差失故。六、無量者，即豐義味辯，名數、事理，皆無量故。七、無勝者，即一切世間最上妙辯。此有五德：一、甚深如雷；二、清徹遠聞；三、其聲哀雅，如迦陵頻伽；四、能令眾生入心敬愛；五、其有聞者，歡喜無厭。具斯五義，故云無勝。上即七辯。八、無懈者，通策前七，無疲倦故。九、無奪者，具前總、別，無能制伏，令退屈故。後何以故下，徵釋。先徵意云：諸佛有力能與，有慈能普。何故十智唯與法慧？下釋云：法慧得此三昧，法爾如是得諸佛加。
鈔：疏論名不著辯才者，所為小異，與辯等大同，故得引論以釋。今經廣有義相，如十地疏。
是時諸佛各伸右手摩法慧菩薩頂。
疏：三、是時下，身加：一、令增威，二、令起故。然三加同時，隨義為次；承前說便，故先語加；為令起定，身最居後。準地論經，有諸佛不離本處，則去、住無礙；手又不延，則延、促無礙；同時觸頂，一、多無礙。故是奇特。要摩頂者，楞伽云：若有不為如來二種神力之所建立，而能說法，無有是處。一者、身面言說神力，即前語加；二者、灌頂神力，即智灌心頂，手摩身頂。頂受摩者，上稟尊力故。右手者，法慧所說順理機故，諸佛隨順法慧說故。
鈔：疏然三加同時下，上釋文，此下辨次。疏楞伽云下，引證。彼經第二云：復次大慧！如來以二種神力建立菩薩摩訶薩，頂禮諸佛，聽受問義。云何二種神力建立？謂三昧正受為現一切身面言說神力及手摩頂神力。大慧！菩薩摩訶薩初菩薩地住佛神力，所謂入菩薩大乘照明三昧。入是三昧，十方世界一切諸佛以神通力為現一切身面言說，如金剛藏菩薩摩頂及餘如是相功德成就菩薩摩訶薩。下又云：大慧！若菩薩摩訶薩離佛神力，能辯說者，一切凡夫亦應能說。釋曰：今疏義引，正引後反釋之文，兼取前列二相。
疏：第三、法慧菩薩下，起分。略由四意：一、三昧事訖故，二、已得勝力故，三、說時至故，四、定無言說故。此四，後後以釋前前。
鈔：疏此四，後後以釋前前者，亦展轉通難。謂有難云：云何事訖？入定為受佛加，今已得勝力，故為事訖。復應問云：雖得勝力，何不且定？答云：說法時至故。次問云：何不定中說？答云：定無言說故。
告諸菩薩言：佛子！菩薩住處廣大，與法界、虛空等。佛子！菩薩住三世諸佛家。
疏：第四、告諸下，本分，文分為三：初總顯體、相，次標以許說，後別陳其名。今初，然十住體略有三種：一、約所依，即前三昧，依此說於十住法故。論云：三昧即法體故。二者、約本，即下所辨。三、剋性體，若約所緣，即真、俗二境；若約能緣，即悲、智二行。二境既融，悲、智不別，境、智冥契，同一法界也。
鈔：疏然十住體等者，然若立章門，十住略以五門分別：一、釋名，二、出體，三、辨相，四、定位，五、諸門分別。今經、疏皆具。一名中有總有別，總如品初，別名如本分說；出體，即今文；辨相，即經文；定位，次下當說；諸門分別，含在前後文中。今此出體，略有三重。
疏：今約本體，若直觀經文，則住處二字總示其體；廣大已下，略顯其相；住三世佛家，結示住處。
鈔：疏今約本體下，釋文。先按經釋；
疏：今依地論類例以解，則住處為總，餘皆是別。總即示體。此云住處，十行名行業，十向名願，十地名願善決定，皆當位體也。而得名不同者，何耶？然三賢、十聖，皆以菩提心而為其體。菩提心有三：一者、直心，正念真如法故；二者、深心，樂修一切諸善行故；三者、大悲心，救護一切苦眾生故。所念真如，亦即本智，本覺智故；後二顯是恆沙性德。然此三心，有一必兼餘二，而三賢互有增微。十住直心增故，故名為解，解為行、願本，故首而明之；十行深心增，故名為行，依於前解以起行故；十向大悲增，故名為願，迴前解、行，願諸眾生離苦得樂故；十地三心等證，故名決定，而大悲為首，故舉其願。是以論云：願善決定者，如初地中發菩提心，即此本分中願。十信通信此三，等覺此三等佛，故知菩提心是諸位通依。今此住位名住處者，若從增勝，則以深般若住於真如，即復由此而為行、願之所住處。若從通說，俱住上三菩提心家故。住處，梵本名為俱羅，此云家也。家即家族。是以舊譯名為種性，即四種性中習種性也。良以此家，菩薩所居，故翻名住處。下文還就佛家以結。
鈔：後今依下，傍論釋。於中，先釋總句，文分為四：一、略釋；二、皆當位體也，結前生後；三、而得名不同者，總徵；四、然三賢下，廣說。於中五：一、標舉；二、菩提心有三下，引論辨相，即起信修行信心分中信成就發心中辨；三、所念真如下，疏釋彼論；四、然此三心下，歷位辨差，正酬總徵何以得名不同；五、今此住位下，正釋今經。四中直心增故名解者，正念真如是智解故。三心等證名善決定者，證理無差故。而大悲為首下，通妨。妨云：若總三心，何以地體名願善決定？通意，可知。大悲為首，即下經文。
疏：別中句乃有二，義乃有三：一、廣大與法界等，是勝住處。然地經總句是於決定，不應學彼。此中廣大，即是勝義。其法界言含於四義：一、正念真如，同理法界，深無際限，勝諸凡夫，亦勝二乘，偏真理故；二、普該菩薩無邊行相、大悲深心，同事法界，無有邊量，勝二乘故；三者、三心無礙，同無礙法界，事、理融故；四、同圓融法界，一一塵中無不具故。此與第三勝權菩薩。二、虛空等者，是因住處。因有二種：一、無常愛果因，是因如虛空，依是生色，色不盡故；二、常果因，今是地前，故闕此也。古德又云：一一位中如空包含無邊行海；又如空周徧，非至，非不至；又如空無礙故。三、住三世諸佛家，準論，此名不怯弱住處，謂菩薩所住即佛所住，故名佛家，進住佛家是不怯弱。若直釋經文，即結示也。謂向言住處，何所住耶？謂住佛家。佛家即是大菩提心，諸佛住此，生菩薩故；真如悲、願究竟，唯佛，方能住故。言三世者，是讚勝也。
鈔：疏別中，句乃有二下，第二、釋別句。於初句中分成二義，謂與法界等，與虛空等。是勝住處者，下論釋云：大、勝、高、廣，一體異名。故彼經云：廣大如法界。
疏然地經總句下，彈古人。古人亦取下論立其三義，而云：一、勝善決定，二、因善決定，三、不怯弱善決定。故今破云：彼中總句是決定，故別句為六決定。今經總句是住處，即合別句為三住處，但取類例。如何一向學彼，則好學太過也。此三義理，應尋下十地經疏。
疏今是地前，故闕此也者，且依行布未證真如，故無常果因盡未來際。疏如空包含無邊行海者，此三義中，初一事，次一理，三即無障礙法界。然類六決定，而但有三者，餘三證如，方得有故。一、謂觀相善，云無雜；二、真實善，云不可見；三、大善，云普能救護一切眾生。皆未證如，故無此三矣。
彼菩薩住，我今當說。
疏：二、彼菩薩下，牒以許說，可知。
諸佛子！菩薩住有十種，過去、未來、現在諸佛已說、當說、今說。何者為十？所謂：初發心住、治地住、修行住、生貴住、具足方便住、正心住、不退住、童真住、法王子住、灌頂住。是名菩薩十住，去、來、現在諸佛所說。
疏：三、諸佛子！菩薩住有十種下，別陳其名。文有三別：初、標數引證，二、依數列名，三、總結顯勝。今初，謂三世佛果無不由此十住因成，如大王路，法爾常規，故同說也。
二、何者下，依數列名。初發心住者，瓔珞云是上進分善根人，若一劫、二劫、一恆、二恆佛所行十信心，信三寶常住、八萬四千般若波羅蜜，修一切行、一切法門，乃至始入空界，住空性位，故名為住。依仁王、起信，即十千劫來，修信行滿，入位不退，創起大心，發心即住，名發心住。三種發心中，即信成就發心也。二、治地者，謂常隨空心，淨八萬四千法門，清淨潔白故。謂練治心地，使悲、智增明，名治地住。三、巧觀空有，增修正行故。四、生佛法家，種性尊貴故。五、帶真隨俗，習無量善巧，化無住故。六、成就般若，故聞讚、毀，真正其心，念不動故。七、入於無生畢竟空性，心心常行空、無相、願，止、觀雙運，緣不能壞故。八、心不生倒，不起邪魔破菩提心故。九、從法王教生解，當紹佛位故。十、從上九住觀空，得無生心最為上故，諸佛法水灌心頂故。然此十住得名，有三，謂：四、八、九、十，從喻為名；第七離過受稱；餘約功德。從其所喻，皆持業釋；若從能喻，或依士釋。三、是名下，總結，可知。
鈔：疏乃至始入空界等者，乃至二字中間則有所超越，皆信受行。常起信心，不生邪見十重、五逆、四倒、八倒，不生難處；常值佛法，廣多聞慧，多求方便。始入空界，住空性位，故名為住。此後復云：空理智心，習故佛法一切功德，不自造心生一切功德，故不名為地，但名為住。釋曰：學他非自有，故名住，不名地；餘可知。十皆彼經。二中謂練治下，疏釋；三中經但云長一切行；四中云生在佛家，種性清淨；五中云多習無量善；六中云成就第六般若；七中止、觀下，疏意；八、九全同；十中諸佛下，疏取經意。
疏然此十住得名下，謂於釋名門中有總名、別名，各有得名、釋名。今皆具足。從其所喻下，即是釋名，會六釋故。謂發心即住，為持業釋。
疏若從能喻，或依士者，喻劣法故。此一即依主釋中開出。然六釋義，上下多有。今當略出，謂西方釋名，有其六種：一、依主，二、持業，三、有財，四、相違，五、帶數，六、鄰近。以此六釋有離、合故，一一皆具二。若單一字名，即非六釋，以不得成離、合相故。初依主者，謂所依為主，如說眼識，識依眼起，即眼之識，故名眼識；舉眼之主以表於識，亦名依士釋。此即分取他名，如名色識，如子取父名，名為依主；若父取子名，即名依士，所依劣故。言離、合相者，離謂眼者是根，識者了別；合謂此二合名眼識。餘五離、合，準此，應知。言持業者，如說藏識，識者是體，藏是業用；用能顯體，體能持業。藏即識故，名為藏識，故言持業。亦名同依，釋藏取含藏用，識取了別用。此二同一所依，故云同依也。言有財者，謂從所有以得其名。一、如佛陀，此云覺者，即有覺之者名為覺者。此即分取他名。二、如俱舍對法藏。對法藏者是本論名，為依根本對法藏造，故此亦名對法藏論。此全取他名，亦名有財釋。言相違者，如說眼及耳等，各別所詮，皆自為主，不相隨順，故曰相違。為有及與二言，非前二釋，義通帶數、有財。言帶數者，以數顯義，通於三釋：如五蘊、二諦等，五即是蘊，二即是諦，此用自為名，即持業帶數；如眼等六識，取自、他為名，即依主帶數；如說五業為五無間，無間是果，即因談果，此全取他名，即有財帶數。言鄰近者，從近為名，如四念住。以慧為體，以慧近念，故名念住；既是鄰近，不同自為名，無持業義。通餘二釋：一、依主鄰近。如有人近長安住，有人問言：為何處住？答云：長安住。此人非長安，以近長安，故云長安住。以分取他名，復是依主鄰近。二、有財鄰近。如問：何處人？答云：長安。以全取他處以標人名，即是有財；以近長安，復名鄰近。頌曰：自用及用他自他用俱非通二通三種如是六種釋。然下諸品多用本名，但云依主、持業等，可以意得。
疏：若定位者，略有十義：一、依唯識等，五位之中即當初位。言五位者，一、資糧位，即是三賢，從初發心積習福、智，為道資糧，為眾生故，修解脫分善；二、加行位，順解脫分既圓滿已，為入見道，復修加行，亦名順決擇分；三、通達位，即是見道，謂初入地二種見道；四、修習位，始從初地第二住心，乃至金剛無間心位，名為修道；五、究竟位，金剛心後，解脫道中，盡未來際皆此位攝。
鈔：疏若定位者，此即釋別名，復開此義門。言一、依唯識五位者，即論第九、第十總有五頌，位各一頌。一、資糧，二、加行，三、通達，四、修習，五、究竟位。初、資糧，偈云：乃至未起識求住唯識性於二取隨眠猶未能伏滅。論曰：從發深固大菩提心，乃至未起順決擇識，求住唯識真勝義性，齊此皆是資糧位攝，為趣無上正等菩提，修習種種福、智資糧故。為諸有情勤求解脫，由此亦名順解脫分。釋曰：謂所修福、智二事，資益己身之糧用，故涅槃名為解脫行。行行不違，故名為順。分者，因義、支義，是解脫因之一分故。二、加行，頌云：現前立少物謂是唯識性以有所得故非實住唯識。論曰：菩薩先於初無數劫善備福德、智慧資糧，順解脫分既圓滿已，為入見道，住唯識性，復起加行，伏除二取。三、通達位，頌云：若時於所緣智都無所得爾時住唯識離二取相故。下論文云：加行無間，此智生時，體會真如，名通達位；初照理故，立見道名。四、修習位，頌曰：無得不思議是出世間智捨二粗重故便證得轉依。釋曰：從初入地二見道後，住心已去，名修習位。論曰：菩薩從前見道起已，為斷餘障，證得轉依，復數修習無分別智。五、究竟位，頌曰：此即無漏界不思議善常安樂解脫身大牟尼名法。此後四位，至十地品當廣分別。今是三賢之初，即初位之初，名初位攝，則知第四、五會亦初位攝；十地即二、三、四攝；第七一會是修習；餘乃第五攝，具等、妙覺故。下之九義，雖但釋住，則已例釋差別因果。準思，可知。
疏：二、依攝論第六，說有四位，即當初位之初。言四位者，一、勝解行位，始從十信，終於地前；餘三見、修、究竟，同五中後三。
鈔：疏二、依攝論第六等者，即彼論入所知相分中，論云：何處能入？謂即於彼有見似法、似義意言，大乘法相等所生起。勝解行地、見道、修道、究竟道中，於一切法唯有識性，隨聞勝解故，如理通達故，治一切障故，離一切障故。無性釋云：何處能入者，問所入境及能入位，謂即於彼有見等者，謂於大乘法相所生決定行相似法、似義意言，能入於此境界。能入是用，所入境界是業、是持。於此意言，或有能入在勝解行地，於一切法唯識性中但隨聽聞生勝解故；或有能入在見道中，如理通達此意言故；或有能入在修道中，由此修習對治煩惱、所知障故；或有能入在究竟道中，最極清淨，離諸障故。如是四種是能入位。釋前本論中有四節：一、明所入；二、意言為能入；三、勝解行地下，明能入位，四位能入；四、於一切法唯有識下，出四入之相。上釋論中已摘破配竟。
疏：三、依瑜伽四十七，說十二住，當其第二之初。言十二者，一、種性住，謂彼菩薩性自仁賢，性自成就菩薩功德，任持一切佛法種子，性離粗垢，不能現起上煩惱纏。二、勝解行住，謂從初發心乃至未得清淨意樂，所有一切菩薩行是。三、極喜住。四、增上戒。五、增上心；六、七、八三名增上慧，分成三種，謂：六、覺分相應增上慧住，七、諸諦相應增上慧住，八、緣起流轉止息相應增上慧住。九、無相有功用住。十、無相無功用住。十一、無礙解住。十二、最上菩薩住。十三、最上如來住。前言十二住，就菩薩說；加後如來，為十三住。第二即是三賢，第三已去，如次十地。
鈔：疏三、依瑜伽等者，論云：云何十二住等？嗢陀南云：種性勝解行極喜增上戒增上心三慧無相有功用無相無功用及以無礙解最上菩薩住最極如來住。長行釋云：謂菩薩種性等，具列其名，而無次第。今疏依下釋，加於次第，便引釋文，已略釋竟。然彼廣釋中皆先問，後答。今初先有問云：云何菩薩種性住？體。云何菩薩住種性住？住人。今疏引答，具答二問，文有三段：初、答後能住人問，謂由性仁賢，性能成菩薩行德，不由思擇制約、有所防護，故即善行人任持等者。二、答前位體問也。此言猶略，具足，論云：若諸菩薩種性任持一切佛法種子，於自體中，於所依中，具足有一切佛法、一切種子。釋曰：阿賴耶識名為自體，相續之身名為所依。未發心前，彼自體中佛法、種子為此住體。種性即住，持業釋也。以其宗中立有五性，此即菩薩種性人也。性離粗垢下，三、約煩惱輕微，重釋能住人也。此言亦略，具足，論云：又諸菩薩種性住，性離粗垢，不能現起上煩惱纏。由此纏故，造無間業，或斷善根。二、勝解行住者，釋文具足論也。彼疏釋云：即以此住有漏種現及無漏種諸善為體，而猶未證真寂之理，但印持決定而起諸行，故名勝解行。三、極喜住者，即以所得無為、有為、無漏善等而為其體。下諸位體，皆同此體，但約初得以受別名，廣如地品。三即初地，從四至十二配二地至十地，易故不釋。
疏：四、亦依瑜伽及顯揚第七，於十三住建立七地：一、種性地；二、勝解行地；三、淨勝意樂地，即前三住；四、行正行地，謂從第四乃至第九住；五、決定地，即第十住；六、決定行地，即第十一住；七、以後二住為到究竟地。前六唯菩薩，第七菩薩，如來雜立為地。
鈔：四、亦依瑜伽下，即四十九論。復以類例大同，束為七地：一、約種性；二、約賢位；三、初入聖故，三住即為三地；四、從二地至七，依聖道修功用行滿，故束為一，名行正行地；五、以八地無功任運增進，故名決定；六、以九地依無功用起利他行，故名決定行；七、因圓果滿，名到究竟地也。
疏：五、依仁王下卷，說十三法師各住一位，即當第一。言十三者，一、習種性；二、性種性；三、道種性；四、善覺摩訶薩；五、德慧；六、明慧；七、爾燄；八、勝達；九、常現真實；十、玄達；十一、等覺，即八地；十二、慧光神變，即當九地；十三、觀佛、菩薩，義當十地及等覺，而佛非十三之數。
鈔：五、依仁王等者，即奉持品。若新經，如次牒十住、行、向、十地之名。今依舊經，名異義同。經云：大牟尼言：有修行十三觀門諸善男子為大法王，從習忍至金剛頂，皆為法師依持、建立。汝等大眾應如佛供養，而供養之，應持百億天華、天香，而以奉上。下經便牒便釋。其文繁廣，亦不列次。今略列其名，加以次第。今初言一、習種性者，此即十住。經云：善男子！其法師者是習種性菩薩。若在家婆差、優婆差，若出家比丘、比丘尼，修行十善，自觀己身地、水、火、風、空、識，分分不淨。復觀十四根所謂：五情、五受、男、女、意、命等有無量罪過故，即發無上菩提心；常修三界一切念念皆不淨，故得不淨忍觀門。住在佛家，修六和敬所謂：三業、同戒、同見、同學，行八萬四千波羅蜜道等。下皆廣釋，今但釋難。言善覺者，即歡喜地，初證真如，得無分別智故；二地戒德清淨，入修慧故；三地聞持，發慧光故，故舊為明地；四地是燄慧故，亦云爾燄，亦云所知，燒於所知，慧燄增故；五地入真達俗，為難勝故；六地般若實智，常現前故；七地依空涉有，為玄達故；八地得一切法，如實覺故；九地善慧，具四十辯，普應多會，使情、非情皆說法故。十三菩薩地盡，能入佛境故。言義當十地、等覺者，仁王不立等覺，故云義當。
疏：六、依仁王上卷，五忍之中此當伏忍之下。言五忍者，謂：伏忍、信忍、順忍、無生忍、寂滅忍，各有上、中、下。如次配三賢、十地、等覺、妙覺。
鈔：六、依仁王等者，即依教化品，新經即菩薩行品。十忍品廣明。今當略示。言如次配三賢者，伏忍下品當十住，中品當十行，上品當十迴向。故彼經云：佛言：大王！五忍是菩薩法，謂：伏忍上、中、下，信忍上、中、下、三地。，順忍上、中、下六地。，無生忍上、中、下九地。，寂滅忍上、中、下，名為諸菩薩修般若波羅蜜。今以瓔珞亦有五忍，寂滅亦分三品，中品即當等覺。
疏：七、亦依仁王五十二位，當其第二。
鈔：七、亦依仁王等者，亦即上品五忍，以文云：善男子！初發想信，恆河沙眾生修行伏忍，於三寶中生習種性十心：信心、精進心、念心、慧心、定心、施心、戒心、護心、願心、迴向心。是為菩薩能少分化眾生，已超過二乘一切善地。一切諸佛、菩薩長養十心為聖胎。釋曰：此之十心是習種性中為十住因。開因異果，故加此十；剋實唯五十一，開等覺故。亦通諸經有五十二。
疏：八、依瓔珞四十二賢聖位，當於下賢十住，以不立十信，十信攝在十住中故。
鈔：八、依瓔珞等者，但除十信，信未成位故。故彼經云：佛告敬首菩薩：汝言義相云何者，所謂：十住、十行、十迴向、十地、無垢地、妙覺地。我今當說。
疏：九、依瓔珞六種性，亦當第一。言六性者，一、習種性，二、性種性，三、道種性，四、聖種性，五、等覺性，六、妙覺性。若依楞伽等，無復地位。
鈔：九、依瓔珞等者，即總收大位為四，後二因圓果滿為二，並如十忍品釋。依楞伽等者，此非立位，不別為門，而欲成五教，故此附出。以十門中前四是始教，次五終教，此楞伽當頓教。十即圓教，小非大位，故略不論。
疏：十、依此經，說四十二位，無別資糧、加行等名。然所說位，依法性立，行布、圓融二俱無礙，如玄文辨。十信開、合，已見賢首品。
鈔：十、依此經者，雖言四十二，以具圓融、行布，則融前九，一經通明。若取差別，即第二會終第七會。十信開、合者，指前開成五十二，合唯四十二。開、合無礙，此經必具，故十門收之。
佛子！云何為菩薩發心住？
疏：第五、佛子！云何為下，說分，即是行相。釋此十住，即為十段。一一段中皆先徵，後釋。釋中皆先明自分，後明勝進。又前是住位，後是起行。今初、發心住，先徵，可知。
此菩薩見佛。世尊形貌端嚴，色相圓滿人所樂見，難可值遇，有大威力，或見神足，或聞記別，或聽教誡，或見眾生受諸劇苦，或聞如來廣大佛法，發菩提心，求一切智。
疏：釋自分中二：先明發心之緣，後正明緣境發心。
今初，文列十緣，義含四因，謂：信、悲、智及種性也。見佛。世尊，是初總相。發菩提下，結前生後。中間十句別顯不同：一、形貌容儀，二、顯色大相，三、具隨好故，人所樂見。上三觀外相也。四、時乃一出，出便利益，故為難遇。此通內、外。五、十力無畏，降魔、制外。此明內德。六、神變難思，即神足輪。此唯外用。於上六中隨見一事，發生淨信，欣心上求：此若可修，我定當取！七、聞授記，含於二義：一、聞授記作佛，希預其數；二、聞記當事，希得此知。皆記心輪。八、聽教誡，知惡可斷，善可進修，即教誡輪。上皆信、智為因。九、見受苦，起悲心，未必聞教，以種性內具，法爾慈恕，即悲因也。十、聞廣大法，謂佛功德，義兼法滅，或傳或護，因通悲、智；種性之因，義通前十。此之十緣，與賢首品所引瑜伽四緣，但開、合之異耳。謂前六見佛緣，次二聞法緣，次一見生受苦緣，後即見法滅也。後結前生後者，唯證菩提，方成前事，結前也；求一切智，生後，緣難得法而發心也。
此菩薩緣十種難得法，而發於心。何者為十？所謂：是處非處智、善惡業報智、諸根勝劣智、種種解差別智、種種界差別智、一切至處道智、諸禪解脫三昧智、宿命無礙智、天眼無礙智、三世漏普盡智。是為十。
疏：第二、此菩薩下，正明緣境發心。前言求一切智，十種智力即一切智。文有標、徵、列名、結數，而義見初品，大同初地為得十力故等。又此十力，於一實智而開為十，化生事足，義含悲、智，故略舉之，非不緣佛餘之功德。
鈔：第五、說分，疏大同初地為得十力故等，即彼住分中當為何義。彼有十句，總云：為得佛智故，為得十力故，為得大無畏等。十力乃是別中一句，雖廣、略有異，然皆求佛果，故云大同。從又此十力下，通妨。妨云：若言大同，那唯一別句耶？答意云：既言大同，何妨多異？顯於初賢劣初地故。又以十力攝義寬長，故略舉此一，如十力章故。故非不緣餘，蓋文略耳。是以下偈廣斯十力及餘諸義，皆初發心。
佛子！此菩薩應勸學十法。何者為十？所謂：勤供養佛；樂住生死；主導世間，令除惡業；以勝妙法常行教誨；歎無上法；學佛功德；生諸佛前，恆蒙攝受；方便演說寂靜三昧；讚歎遠離生死輪迴；為苦眾生作歸依處。何以故？欲令菩薩於佛法中心轉增廣，有所聞法，即自開解，不由他教故。
疏：第二、勝進，文分為三：初總標，次徵列，後徵釋。
今初，謂欲求勝位，應自勸勵，亦勸他學。列中有十，不出悲、智。供佛為總，通財及法；下九為別，行下九事，真供養故。一、樂住生死，大悲為首故；智了其空，無所懼故。二、住為主導除惡。三、即能導理教之法。四、示果令欣，即教之所至。五、學佛德行，以為能至。六、成德依緣，故生佛前。七、寂前上求下化之紛動。八、寂必遠離生死輪迴。九、不失悲故，常為物依。亦是總結前義。諸所施為，皆為眾生，大悲增上故。問：八遠離生死，初令樂住，此云何通？略有三意：一、勸物遠離，自處無厭。二、要自無縛，方能攝物。三、即智之悲，故樂住生死；即悲之智，遠離輪迴故。瑜伽云：菩薩厭離生死，過於二乘百千萬倍。非不厭也。斯則不斷生死，而入涅槃。不動真際，常隨流轉，成不住道。又初既樂住生死，六復云何生諸佛前？亦有三義：一、為誘物故，二、求攝物之方故，三、悲、智無礙故。又十藏約實智契捨，聞諸佛土，不願往生；此約權不壞事，故生諸佛土。三、何以下，徵釋。何須學此？令得通、別二種益故。別謂增勝廣大。此之別益，皆希後位。準下頌文，亦令不退轉故。有所聞下，諸位通益，以解從內發，故不由他。他有三種：一、他人，二者、心外，三者、性外。自解亦三：一者、熏習成性，故能自解；二、了唯心；三、了唯性。故下云：知一切法即心自性。若爾，云何復言有所聞耶？謂汎爾聞故。或自披尋，聞乃約法，開悟約義，不必假人委曲指授，故不由他。究竟，則是佛無師智，下諸位中並同此釋。有云：從自種生，云不由他。但是初意，何足可尚？又引下文：雖知諸法悟不由師，然求善知識無有厭足。亦非此意。彼據雙行，此約自悟故。
鈔：疏問：八遠離生死等者，上正釋文，此下料揀。答有三意：初一、約二利說，二、唯約利他，三、約悲、智。然悲、智多約悲明利他，智約自利。如實義者，自、他皆具，如悲濟九類。智了無生，而可度者，即一向利他。有悲無智，即墮愛見；有智無悲，即滯二乘。無智，不能觀空；無悲，不能起行。多約自利，故與初別。然前釋樂住生死，具悲、智二意；今為對遠離義，故但舉悲，故樂住生死。瑜伽下，引文證顯。引瑜伽證厭離義，恐有誤解，謂唯二乘有厭離。故暗引二經，雙證二義：一、即淨名舍利弗章，已如前引；二、不動真際，即大品意及智論文。言成不住道者，上釋是俱住義。由俱不住，故能雙住。由不住生死，故能住涅槃；由不住涅槃，故能住生死等，前已廣說。
疏又初下，更有一問答，亦三意：一、自不要生，為引眾生令修淨土因故；二、如人不善於水，見子墮水，若便入者，自、他俱沒，應求船筏而濟渡之；三、悲故樂住，智故往生。下通十藏難，約權、實智說。
疏自解亦三者，次第對上，謂：一、由內性成故，不隨他人；二、了唯心故，不心外取法；三、由了性故，如性外一法亦無。
佛子！云何為菩薩治地住？
疏：第二、治地住中亦二：先、徵，可知。
此菩薩於諸眾生發十種心。何者為十？所謂：利益心、大悲心、安樂心、安住心、憐愍心、攝受心、守護心、同己心、師心、導師心。是為十。
疏：二、釋中自分內，文有四別：一、標，二、徵，三、列，四、結。下諸自分，皆倣此知。列中十心，有其二義：一、於一一眾生，各起十心。二、為辨差別，對八種眾生：一、於怨眾生，非直不念加報，亦乃授與利益；二、於貧苦眾生，欲令遠離，故起悲心；三、於危懼無樂眾生，令得樂具不盡；四、於惡行眾生，令安住善行；五、於得樂眾生，以矜愍心，不令放逸；六、於外道未發心者，攝令正信發心；七、已發心同行者，守令不退；八、於一切攝菩提願眾生，取如己身。於此開二，謂於乘大道集進趣者，推之如師；集具足功德者，敬之如佛。此十大同第二地集義中釋。以斯十心治自心地。
佛子！此菩薩應勸學十法。何者為十？所謂：誦習多聞，虛閑寂靜，近善知識，發言和悅，語必知時，心無怯怖，了達於義，如法修行，遠離愚迷，安住不動。何以故？欲令菩薩於諸眾生增長大悲；有所聞法，即自開解，不由他教故。
疏：二、勝進，亦三。列中十法，有通有別。通相可知，別依展轉。一、總求多聞，為二利行依。二、聞已閑靜思修。三、聞必依友。四、於友求請，言必和悅。五、問不非時。六、不怖深法而不能受，不怯行法而不能行。七、以思慧力解達深義，非但多聞，於義不了。八、如說修行。涅槃經說：親近善知識，聽聞正法，繫念思惟，如說修行，是大涅槃近因緣故。今展為十。九、成行伏惑，故離愚迷。十、觀智照理，決定究竟，故安住不動。三、徵釋。所以修者，上十多約智，以智導悲，令轉增也。通益，可知。
鈔：疏非但多聞，於義不了者，即涅槃經意。高貴德王品云：寧願少聞，多解義理，不願多聞，於義不了。涅槃近因，問明已引。
佛子！云何為菩薩修行住？
此菩薩以十種行觀一切法。何等為十？所謂：觀一切法無常、一切法苦、一切法空、一切法無我、一切法無作、一切法無味、一切法不如名、一切法無處所、一切法離分別、一切法無堅實。是為十。
疏：第三、修行住，釋中先明自分，是護煩惱行；後明勝進，是護小乘行。前中，然此十，無常大同三地，彼論具釋。引中邊釋，已見問明。既文、義包含，略舉一兩。
鈔：疏第三住，然十，無常大同三地下，疏文有二：初總相標釋；
疏：論云：命行不住，總名無常。此總句也。然復有二：一者、念念無常，二者、一期無常。於何無常？依五盛陰逼迫相，故苦也。瑜伽三十四云：由無常行作意為先，趣入苦行。由苦無所得行，趣入空行。空故，不自在；由不自在，趣入無我。此四即苦下四行相也。五、無作者，但緣有故。由念念無常，故無造作。由皆苦故，無有樂味，但於下苦中橫生樂想，即一切世間不可樂想。以彼空故，萬法無體，物無當名之實。以無我故，無有處所，非在色中，乃至識中。無分別者，觀能取也；無堅實者，觀所取也。
鈔：後論云下，開章別釋。於中四解：一、依論勢，作生滅無常釋；二、依涅槃，常、無常對釋；三、傍淨名，生滅、無生滅對釋；四、取涅槃等，雙非常、無常，絕迹以釋。初中二：先釋總句。命行，即無常體；不住，即無常義。然復下，別釋無常。
疏於何無常下，二、釋別句。前四可知；從五、無作下，次下四句從上四句次第而生，由無常成無作，由苦成無味，由空成無體，由無我成無處；後二句雙結，離二取也。上言一切世間不可樂想者，即智論第二十六，十想之一也。言十想者，一、無常，二、苦，三、無我，四、食不淨，五、一切世間不可樂，六、死，七、不淨，八、斷，九、離，十、盡想。
疏：問：涅槃比丘作無常想，佛訶倒惑。云何入住作無常觀？答：彼但得名，不得其義，以無常等該涅槃故，故佛訶之。今但說生死，故無有失。
鈔：疏問：涅槃比丘下，第二、依涅槃，常、無常對解。於中二：先、問答生起，二、依經正釋。今初，即哀歎品三修比丘讚無常等想中文也。比丘白佛言：世尊！快說無常、苦、空、無我。世尊！一切眾迹中，象迹為上。是無常想亦復如是，於諸想中最為第一。若有精勤修習之者，能除一切欲界欲愛等。又如秋耕為勝等。又說無我，佛便讚其善修無我。比丘答言：我等不但修無我想，亦更修習其餘諸想，謂：苦想、無常想、無我想。略不說空，故云三修。又引醉人喻云，下取意引：譬如醉人見日、月轉，眾生亦爾，無常計常。佛言：向引醉人，但知其文字，未知其義，謂醉人見日、月轉，日、月實不曾轉。涅槃真常而謂無常等，涅槃等實不無常等，謂依如來法門次第，初因外道橫計邪常，故說無常諸觀中最；二乘不曉，漫該佛地，雙林極唱，則常等區分。問答並可知。
疏：又無常者，未會法身故；苦者，未得涅槃故；空者，無善有故；無我者，未得八自在故。則前四句自說生死；次無作等四，自說涅槃。常故，無作；樂故，無味；我故，不如名；淨故，無處所。然二理不偏，照與之符，猶懸鏡高堂，萬像斯鑑。
鈔：疏又無常者下，二、依經正解。躡前問答，故致又言。上以無常該於涅槃，今以未會涅槃，則不該矣。由生死中有無常等，則顯法身是常，涅槃是樂，善有不空，自在有我。八自在我者，一、能作小；二、能作大；三、能作輕；四、能作自在；五、能作主；六、能遠到；七者、動地；八、隨意所欲，盡能作得。廣如大論及涅槃經說。然以法身性出自古，體無變異，偏語其常；涅槃寂滅，故為真樂。然空亦不淨，是有為故。涅槃云：淨者，諸佛、菩薩正法名為善有。如來者，即是我義。然別說則爾，若如實言，涅槃即具四德，故二十七經云：所言空者，不見空與不空。智者見空及與不空、常與無常、苦之與樂、我與無我。空者，一切生死；不空者，謂大涅槃；乃至無我者，所謂生死；我者，謂大涅槃。釋曰：其乃至字，中間越二。若具說，云：無常者，所謂生死；常者，謂大涅槃。苦者，所謂生死；樂者，謂大涅槃。故一經中廣說生死無常、樂、我、淨，涅槃有常、樂、我、淨，則知涅槃必具四德。
疏則前四句下，分判經文。上第一釋十句皆無常，今第二釋具常、無常。言常故，無作者，造作是無常因，以有所作為，故名有為，有為是無常；無所作為，故名無為，無為即是常也。有味皆苦。三界之樂，於下苦中橫生樂想，故無味為寂滅樂也。如於名字，則不自在。謂小如小名，不即成大，安名自在？若有處所，則非清淨；淨無淨相，方真淨故。
疏然二理不偏下，結歎前八。謂常、無常等，總為二理，皆不偏也。明常無常、我無我等，皆不相離，此為所證。照與之符，即是能證。然其此上，本即生公常住義中，彼云：夫泥洹本有，不可為無；三界本無今有，已有還無，故不可為有。泥洹以不生滅為實諦，三界以生滅為真諦，二理不偏，名中道義。彼有問云：常與無常，二理相反，云何而為中道不偏之理耶？答：二理雖殊，理自相資。何者？因乖常故，有三界無常；因解無常之實性，故成常智。所以經引二鳥，義旨在此二理不偏，照與之符，猶懸鏡高堂，萬像斯鑑矣。釋曰：懸鏡高堂，即無心虛照；萬像斯鑑，則不揀妍、媸。故以絕常、無常之淨心，照常、無常之圓理。若依此釋，則一切法言，前四自屬有為。故涅槃云：一切法者，名為生死；非一切法者，謂佛、法、僧及正解脫。又云：我觀諸行悉皆無常。云何知耶？以因緣故。若一切法從緣生者，則知無常；是諸外道無有一法不從緣生，是故無常。如來、虛空、佛性不從因緣，是故為常。今後四句亦云一切法者，性淨涅槃，不離一切為、無為故。既有區分，則翻八倒，成八行矣。
疏：又初四句則因緣生滅是無常義等，次四則不生不滅是無常義，故云無作。五受陰洞達空無所起，是苦義。因起有苦，起即無起，故無味也。諸法畢竟無所有，是空義。人、法二空，空亦空故，故不如名。於我、無我而不二，是無我義。諸佛或說我，或說於無我，諸法實相中無我、無非我，故無處所。
鈔：疏又初四句則因緣生、滅等者，第三、傍淨名經，約生滅、無生滅釋，唯就無常明義。於中有二：先正解，後引證。
前中言初四即因緣生、滅是無常義等者，等取逼迫為苦義，不淨為空義，不自在為無我義。言次四句則以不生不滅為無常義者，此之一句，言含總、別。總則該後四句，別則初句無作是無常義。既無造作，則無生、滅。然此即淨名迦旃延章。迦旃延白佛言：憶念昔者世尊為諸比丘略說法要，我即於後敷演其義，謂：無常義、苦義、空義、無我義、寂滅義。時維摩詰來謂我言：唯迦旃延！無以生、滅心行說實相法。迦旃延！諸法畢竟不生不滅，是無常義；五受陰洞達空無所起，是苦義；諸法畢竟無所有，是空義；於我、無我而不二，是無我義；法本不生，今則無滅，是寂滅義。釋曰：今疏文中全已用之。但觀所引，自分主、客。生公釋諸法畢竟不生不滅，是無常義，云：無常者，以事滅驗之。終苟有滅，始無然乎？始若果然，則生非定矣。生不定生，滅孰定哉！生滅既其不定，真體復何所在哉！推無在之為理，是諸法實義。實以不生不滅為義，豈非無常之所存乎？故云不生不滅是無常義。此則正就生滅推之，即無生、滅耳。又無常者，乃明常之為無，則所以無無常也。故不生、滅是無常義。
疏五受陰洞達空等者，受者，取也。謂煩惱業因能招此陰，故名受陰。言因起有苦下，釋疏就經。謂從緣起故，起，則無起。故生公云：夫苦之為事，會所成也。會所成者，豈得有哉！是以言五受陰空是苦義。五受陰，苦之宗也。無常推生及滅，事不在一。又通在有漏、無漏，故言諸法苦，即體是無，義起於內。又得無漏者，不以失受致苦，故唯受陰而已也。洞達者，無常以據終驗之云畢竟耳。苦以空為其體，故洞達也。無所起者，無常明無本之變，理在於生。苦言假會之法，所以配起也。今經云一切者，各少分一切。又含餘義。故云一切諸法畢竟無所有，是空義者，經也。人、法二空，空亦復空，故不如名者，會疏就經也。生公云：惑者皆以諸法為我之有也。理既為苦，則事不從己；己苟不從，則非我所保；保之非我，彼必非有也。有是有矣，而曰非有；無則無也，豈可有哉？此為無有無無，究竟都盡，乃所以為空義也。中論云：諸佛說空法為離諸有見若復見有空諸佛所不化。故畢竟空耳。
疏於我、無我而不二者，生公云：既理不從我為空，豈有我能制之哉？則無我矣。無我，本無生死中我，非不有佛性我也。解曰：此即無我法中有真我，故不二也。諸佛下，引中論，則二雙非也。實相之中二義俱寂，非有無我與我二也。實相之中豈有處所？
疏：故庵提遮經說：不生不滅是無常義，生滅卻是常義等。
鈔：疏故庵提遮經下，第二、引證。引三文，而義勢各一。初引庵提遮經，則生滅、不生滅交絡而釋。故彼經中文殊師利言：若知諸法畢竟生滅，變易無定如幻相，而能隨其所宜有所說者，是為常義。以諸法生不自得生，滅不自得滅故。云何無常？謂若知諸法畢竟不生不滅，隨如是相，而能隨其所宜，而有所說，是無常義。以諸法自在、變易無定，明不自得，隨如是知者，說為無常義也。釋曰：此意正顯性、相交徹，二義相成。生滅相盡，無常即常，故不生不滅是無常義；隨緣變易，常即無常，即生滅是常義也。又性即相故，不生不滅是無常義；相即性故，生滅是常義。互奪，則雙非；互成，則雙立。雙樹中間入涅槃者，即斯意矣。雙非之義，次下當釋。
疏：瑜伽四十六云：云何菩薩觀一切行皆是無常？謂觀一切行言說自性於一切時常無所有。如是諸行常不可得。若得斯意，則入中道。
鈔：疏瑜伽四十六下，二、引大論證前不生不滅是無常義。正順前經，亦即是生公常之為無，乃所以無無常故，即不生不滅矣。即諸行而不可得，故入中道，非常，非無常也。
疏：若依中邊論，約三性說，則初、後二性，不生不滅是無常義；依他起性，則生滅是無常義等。
鈔：疏若依辨中邊論下，則雙證前生滅、不生滅皆無常義，而各有所屬，可知。遠公釋淨名經，多用中邊論意。意取圓成實性釋不生、滅是無常義，故云：實相理窮，名為畢竟；體寂無為，名不生不滅。此不生不滅是彼無常真實性，故名無常義。餘例此知。而疏言初、後二性，不生、滅者，徧計，無可生滅故；圓成，體常湛然故。
疏：又無作者，非常，非無常故。無味者，非苦，非樂故。不如名者，非空，非不空，言不及故。無處所者，非我，非無我，不在生死及涅槃故。無分別者，念想無故。無堅實者，實與不實相待有故。
鈔：疏又無作者，非常，非無常下，第四、取涅槃意雙非釋也。亦有二意：一者、實相之中二邊斯寂，如向所引中論云：諸法實相中無我無非我。亦應云諸法實相中無常無無常諸法實相中無苦無樂無淨無不淨無空無不空。以破常故，說於無常，非謂有無常；破無常，故說常，非謂有於常也。二者、非常者，性徹相故；非無常者，相徹性故等。思之。
疏無分別者，念想無下，上來四重但解前人，此下二句通遣能、所。歷上四重，皆用此二。如第一重不分別無常，無常無堅實也。第二重不分別常、無常，常與無常俱無堅實。常無堅者，離常相故。第三重不分別無生無常、生滅常義。無實，例知。第四重亦不作雙非分別，未免戲論故。既離四句，雙非亦無堅實。亦同淨名：法本不生，今則無滅，是寂滅義。上對四句，且引前四。今具五矣。上來所說無常之義，並已具足，特由此義，常所聞故。更引古來一雨師釋。肇公云：畢竟者，決定之辭也。小乘觀法以生滅為無常義，大乘之士以不生滅為無常義。無常名同，而幽致殊絕矣。其道虛徹，故非常情之所能測。妙得其旨，其唯淨名乎！遣常，故言無常，非謂有無常。無常常無，故云畢竟不生不滅是無常義。釋曰：斯則美麗，理但一重，前已含有。大乘法師云：小乘以生滅為無常，謂不生滅為常故。今折彼：汝見有不生滅為常者，此常還是無常，故云不生不滅是無常義。釋曰：此則破其見常之心，而有二失：一者、彼但說無常，曾不說常，何得以無常折彼常耶？二者、彼未知常，何得言不生不滅是常義耶？故非經意。下四句大例同此。然疏上四重解釋，理無所遺，尚通實教。若華嚴宗，一切法趣無常，無常攝法無遺，義理無盡，方真無常。總收諸義以為一致，皆是此宗一義所收。無常既爾，餘句例然。
佛子！此菩薩應勸學十法。何者為十？所謂：觀察眾生界、法界、世界，觀察地界、水界、火界、風界，觀察欲界、色界、無色界。何以故？欲令菩薩智慧明了；有所聞法，即自開解，不由他教故。
疏：後勝進中是護小乘行。小乘不求種智，不欲廣知故。十中，初三是作佛事處，眾生是所度，法界是能度，世界是度處。次四界是起見處，外道計大為諸法本；小乘計大為諸色因，又成身之體。後三界是繫縛處。云何觀耶？一、觀其相，委細而知；二、觀其性，甚深平等。三、徵意云：但總觀無常，何用廣知？釋意云：觀空不礙，廣有知見，性、相兼了，法智增明故。
鈔：疏後勝進中是護小乘行者，此皆十地論立，下當廣釋。大意云：觀無常等，煩惱不生，名護煩惱行，不同凡夫；觀察諸界，破邪顯正，不墮小乘，名護小乘行。疏次四界是起見處者，總標也。外道計大為諸法本者，外道有計地為物本，依地生故；或事於水，水能淨故；或事於火，火成熟故；或事於風，風成壞故。廣如別說。
疏小乘計大為諸色因者，地、水、火、風，即是能造；色、香、味、觸，以為所造。色、香非一，已名為諸，況若形若顯。五境、五根，諸色非一，皆大所造也。如薩婆多宗。此說總造。若楞伽第二云：大慧！彼四大種云何生造色？謂津潤妄想大種，生內、外水界；堪能妄想大種，生內、外火界；飄動妄想大種，生內、外風界；斷截色妄想大種，生內、外地界。色及虛空俱計著邪諦，五陰集聚，四大造色生。彼疏解云：謂見有津潤妄想大種熏成種子，從此種子而生內、外水界。餘三例然，但加經見有字耳。然火能成熟，故曰堪能；地有形段及體堅住，而可斷截，故云斷截。
疏言又成身之體者，淨名云：四大合故，假名為身；四大無主，身亦無我等。
佛子！云何為菩薩生貴住？此菩薩從聖教中生，成就十法。何者為十？
所謂：永不退轉，於諸佛所深生淨信，善觀察法，了知眾生、國土、世界、業行、果報、生死、涅槃。是為十。
疏：第四、生貴住，自分中有五，謂：釋名、標、徵、列、結也。從聖教生者，謂多聞熏習，等流無漏教法生其智故。又下偈云：佛子於法如是觀從佛親生名佛子。此約能說人也。又偈云：了達諸有無所有超過彼法生法界。此約理也。上三義皆能生，後一義兼顯所生之處。又能說所說、能詮所詮，成此三異。從此三生，並可尊貴。列中十事，同四地十種法智，但有開、合耳。既從聖教生，成就四智，教化眾生：一、自住處智，不退轉故，亦所生也。二、同敬智，於佛淨信故，亦能生也。三、真如智，善觀察法故，亦所生處也。法即法界。四、分別所說智，即餘七句，謂：了眾生空有、佛土權實、世界染淨、行業善惡、果報苦樂、二種生死、四種涅槃，具如常釋。
鈔：第四住，疏從聖教生者，此牒經，即釋名也。謂從多聞下，疏引論釋，即攝論第六云：多聞熏習者，謂於大乘而起多聞；聞法義已，熏心、心法，相續所依。其少聞者，無容得入此現觀故。言等流無漏教法者，即是能熏。此是如來所流，從勝流真如流此教法，故名無漏。教似智故，名為等流。言生其智故者，智是所生，即第四住菩薩之智；由生此智，故名生貴住。唯識等論，大意皆同。次引下文，復出二能生。從上三義下，結其通、局。能生為局；兼所生處，即名為通。依能生智，還住此故。從又能說下，辨三名所以。三事成於兩重能、所：佛為能說，教及法界皆是所說；教為能詮，法界所詮。要具此三，生義方足，故前後互出。從此三生下，結成生貴之名。
疏列中十事，同四地十種法智，但有開、合者，然三賢如次似於十地，就中十住，相似最多。以初入下賢，如地修故。初住似初地，二住似二地，乃至十住似十地，故疏多引地文釋住。而言但有開、合者，初二不開。彼經初句云：深心不退故。此句自分云自住處。二、云：於三寶中生淨信，畢竟不壞故。即是勝進。上二約德行差別。今云亦能生者，以上云從佛親生故。下之二智，約智解差別。三、真如智，即是證智。四、即教智。其真如智，彼經兩句：一、云觀諸行生滅故，二、觀諸行自性無生故。上句生空真如，下句法空真如，故此合為一句。善觀察法，具上二觀，故名為善。言亦所生處者，以上三義釋名中，法界為所生處，即真如故。第四智中，彼但有六，此有七句，開也；句雖有七，義乃略彼。彼六句中，一、云觀世界成、壞，即今世界；二、觀因業有生，即今業行、果報二句；三、觀生死、涅槃，即今六、七二句；四、觀眾生、國土業故，即此初二，此亦合也；五、觀前際、後際故；六、觀無所有盡故。此之二句，今文略無，攝在果報、生死之中，故全同也。今疏中觀眾生，牒經；空有，即觀相。佛土，即牒經；言權實者，即是觀相。下五例知。二種生死、四種涅槃，下當廣說。
佛子！此菩薩應勸學十法。何者為十？所謂：了知過去、未來、現在一切佛法，修集過去、未來、現在一切佛法，圓滿過去、未來、現在一切佛法，了知一切諸佛平等。何以故？欲令增進，於三世中心得平等；有所聞法，即自開解，不由他教故。
疏：後十勝進：初三解了，通於教、理、行、果；次三修集行法；次三誓當滿果；後一別了理法。後徵釋，意欲進後位，真、俗平等故；徧觀三世不殊，方知平等故。
佛子！云何為菩薩具足方便住？
此菩薩所修善根，皆為救護一切眾生，饒益一切眾生，安樂一切眾生，哀愍一切眾生，度脫一切眾生，令一切眾生離諸災難，令一切眾生出生死苦，令一切眾生發生淨信，令一切眾生悉得調伏，令一切眾生咸證涅槃。
疏：第五、具足方便住者，自分十心亦是方便也，勝進十心亦具足也。今自分中，即第二住發起此心。今以所修善根正向所為，例前解釋，文並可見。今別為一勢，謂初是總句，救苦護善故。云何護善？一、授與樂因，如經饒益故。二、令得樂果，謂安樂故。三、哀愍妄樂，不令著故。四、云何救苦？度一切苦，得解脫故。何者是苦？苦有二種：一、三災、八難，二、二種生死。云何能離？一、教生淨信；二、由淨信故，授以三學，令諸根煩惱皆得調伏。云何得樂？謂咸證涅槃，究竟滅苦，是真常樂。初句九字流至於此。
鈔：第五住，疏初句九字流至於此者，謂句句皆有此菩薩所修善根，皆為字。
佛子！此菩薩應勸學十法。何者為十？所謂：知眾生無邊，知眾生無量，知眾生無數，知眾生不思議，知眾生無量色，知眾生不可量，知眾生空，知眾生無所作，知眾生無所有，知眾生無自性。何以故？欲令其心轉復增勝，無所染著；有所聞法，即自開解，不由他教故。
疏：後勝進中，前六義含深、廣，後四唯顯甚深。云何廣耶？一、無涯畔，二、無分限，三、離算數，四、言思莫儔，五、色類非一，六、非稱量盡。所言深者，無邊，謂非有，非無，非斷，非常故；無量者，常、一剎那，無長、短故；無數者，非一非異，不墮數故；不思議者，即妄即真，言語道斷，心行處滅故；無量色者，頓現身、器故；不可量者，出二量故。後四中：七、為總句，人、法空故。此云何空；八、約能成，非是自、他共所作故；九、約所成，內、外推尋，無所有故；十、無自性，釋成上義。無性，故空；無性，故誰能作；無性，故無所有，非斷無也。又七、八、九是三脫門。三、徵釋意云：雙明深、廣，性、相交徹，則轉復增勝；形奪兩亡，皆無染著，成般若故。
鈔：疏頓現身、器故者，前約廣釋，直語色類之多，故云非一；今約深釋，藏識頓變根身、器世間，故為甚深。言出二量故者，現量、比量，不能量故，又過量、無量故。
疏非是自、他共所作故者，中論。苦品云：自作及他作共作無因作如是說諸苦於果則不然。自、他等義，下當廣釋。
佛子！云何為菩薩正心住？此菩薩聞十種法，心定不動。何者為十？
所謂：聞讚佛、毀佛，於佛法中心定不動；聞讚法、毀法，於佛法中心定不動；聞讚菩薩、毀菩薩，於佛法中心定不動；聞讚菩薩、毀菩薩所行法，於佛法中心定不動；聞說眾生有量、無量，於佛法中心定不動；聞說眾生有垢、無垢，於佛法中心定不動；聞說眾生易度、難度，於佛法中心定不動；聞說法界有量、無量，於佛法中心定不動；聞說法界有成、有壞，於佛法中心定不動；聞說法界若有、若無，於佛法中心定不動。是為十。
疏：第六、正心住，初自分內，由成就般若，了法性、相，故皆不動，名為正心。初四約所敬三寶。由了法平等，聲如谷響，故於讚、毀，不生欣、慼。又在執應毀，就理應讚故。故商主天子經云：無有不毀語言，而能至其解脫中故。
鈔：第六住，疏又在執應毀者，上約不取聲相，而毀為非；今明合毀，毀卻順理。商主天子經者，彼經云：又復問文殊師利言：若復有人毀汝所說，彼將何去？答言：當向得涅槃。又問：何緣作如是說？答言：一切無有不毀語言而能得至聖解脫中者。所以者何？其聖道中無有名字、章句、語言可說可示。若不信者，彼等當不解脫。又問：何緣作如是說？答言：不可已得解脫，復得解脫也。故言在執應毀。因言通理，言語性空即是解脫，故云就理應讚也。
疏：次三約所愍眾生。有量、無量是斷、常邊，菩薩不墮；有垢、無垢是增、減邊，菩薩遠離；易度、難度是苦、樂邊，菩薩不住。又有垢者難，無垢者易。又亦反此，以不發心，不知垢故，名之為無。
鈔：疏有量、無量是斷、常邊者，有量、無量，略有二義：一、約豎論。眾生當盡，不有眾生，故名為斷；若常為眾生，即墮於常。二者、橫論。眾生無邊，即墮於常，定有，著常故；若旁有邊涯，即墮於斷；旁更無故，定無，則斷。有垢，則眾生界增；無垢，則眾生界減。難度，則菩薩勤苦；易度，即生安樂。又難度，常受苦；易度，亦得安樂也。疏以不發心，不知垢故，名之為無者，是不發心者難度，則顯已發心者則知有垢，故易度也。如暗室中塵，若有隙光，則知有塵；無光之處，不見於塵。
疏：後三約所知法界。有量、無量亦是斷、常。餘二增、減。已得正心，故皆不動。
鈔：疏法界有量等者，有量，故斷；無量，故常。有成即增，有壞即減；若有即增，若無即減。
疏：又約眾生，大悲、大願無限量故；了法界性，超量、非量故；知法界相，緣成世界說有成、壞，非成、壞故。體有相無，體無相有，皆自在故。況並音聲性離，何足動哉！
鈔：疏又約眾生，大悲、大願等者，上量、無量等，皆悉是過，但以般若正知不動。今明有量、無量等，各有所以，故皆不動。悲、願無限，成其無量。了法界性，雙成上二。故下經云：法界非有量亦復非無量牟尼悉超越有量及無量。既能超越，故心不動。
疏知法界相下，釋有成、壞。緣成，故有成；緣離，故有壞。緣成，故無成；緣壞，故無壞。疏體有相無下，釋若有、若無。體有，是圓成之有；相無，是緣成之無。體無相有者，則圓成之體無自性故，緣成之相不壞相故。則二體不同：實體則有，妄體則無。若約真、俗二義別說：體有相無，是真如上二義；體無相有，是緣成上二義。又體有、體無，皆真如上二義；相有、相無，皆緣起上二義。思之，可知。上皆出所以，故不動。況並下，約觀心，故不動。
佛子！此菩薩應勸學十法。何者為十？所謂：一切法無相，一切法無體，一切法不可修，一切法無所有，一切法無真實，一切法空，一切法無性，一切法如幻，一切法如夢，一切法無分別。何以故？欲令其心轉復增進，得不退轉無生法忍；有所聞法，即自開解，不由他教故。
疏：後十勝進中，然勸學者，通聞、思、修。偈云聽聞，乃一義耳。列中，一、自性之相不可得故，二、緣起想成故，三、圓成性淨故，四、能成非有，五、所成無實，六、自性本空，七、空性亦離，八、喻上緣現，九、喻上想生，十、總離取捨、出沒想故。此與六地取染、淨法分別慢對治，文多相似。三、徵釋云：此如順忍，欲進後位不退忍故。
鈔：疏偈云聽聞，乃一義耳者，恐人引下文為難。下文云：一切諸法皆無相無體無性空無實如幻如夢離分別常樂聽聞如是義。故云聽聞是一義耳。理實應須思、修無相、無體等法耳。
疏此與六地取染、淨等者，彼經初二句全同，但彼皆云平等耳。經云：一切法無相，故平等；無體，故平等。想成即無體。三即無生，故平等，謂諸入苦果，虛妄分別為本，故無有生。知妄本真，即圓成性，故今經云不可修也。四即無成，故平等，然成則非有。五即本來清淨，故平等。所成果法無有真實，即是實性，故清淨也。上二、三句即無染分，四、五二句即遣淨分。六即無戲論，故平等，無戲論，故即空。七即寂靜，故平等。故今云無性。無性，故寂靜。八、九二喻，即當彼我非有相。彼有八喻，今但有二，而成二義。然前六以無遣有，此二以有遣無。云我非有，但無法我，不壞於事。如幻事等非無幻化，幻化非真耳。十、總離取捨、出沒想者，即今經無有分別。彼經云有、無不二，故平等，即雙遣有、無，故無分別；而上疏云十、總離取捨、出沒想故者，取捨，即論經別句第六、無取捨，故平等；云出沒，即是論釋。論云：六、遣出沒故。釋曰：出沒、取捨，皆分別故。今既遣之，故無分別。然彼句當寂靜之後，前來未用，留此說之。即與論經前、後不同，唯一句耳。亦由有此，故云多同。言染、淨慢者，由彼五地觀苦、集是染，滅、道是淨。今深般若，故能治之。疏此如順忍者，十地配五忍，四、五、六地配於順忍，七、八、九地配無生忍。無生忍者，即不退忍，故次疏云然此位中已入無生。
佛子！云何為菩薩不退住？此菩薩聞十種法，堅固不退。何者為十？
所謂：聞有佛、無佛，於佛法中心不退轉；聞有法、無法，於佛法中心不退轉；聞有菩薩、無菩薩，於佛法中心不退轉；聞有菩薩行、無菩薩行，於佛法中心不退轉；聞菩薩修行出離、修行不出離，於佛法中心不退轉；聞過去有佛、過去無佛，於佛法中心不退轉；聞未來有佛、未來無佛，於佛法中心不退轉；聞現在有佛、現在無佛，於佛法中心不退轉；聞佛智有盡、佛智無盡，於佛法中心不退轉；聞三世一相、三世非一相，於佛法中心不退轉。是為十。
疏：第七、不退住，自分十中：初三三寶；次二別顯前法；次三別明初佛；後二約佛境智，通佛法也。而十皆言不退轉者，大同前位。然此位中已入無生，知所聞法畢竟空故。又前位會事入理，令心不動；今此事、理雙現，而心不退；後位從理向事，唯隨事行，轉純熟故。是故前位於三寶等但聞讚、毀，忍之尚易；今聞有、無，利害轉深，成忍，則難，故過前位。又前言不動，但能正心；今云不退，有進趣義。又權、實方便，皆悉通達；有、無等言，皆有在故。佛則色相虛無，應機為有；法則離相、離性，不壞相、性。菩薩同佛。
鈔：第七住，疏今云不退，有進趣義者，不退有二：一、已得不退，即前心定不動；二、未得不退，即今此位念念進入，則是不退。
疏又權、實方便下，此中通有四義，對前正心以釋不退：上三義對前了法平等，聲如谷響故，此下一義對前在執應毀，就理應讚，故云有、無等言，皆有在故。從佛則色相虛無下，出有在之相。
疏：次二中約事行為有，入理行為無。出離有二：一、約自行，義同前文有垢、無垢，亦約事、理；二、就化他，悲故不出，由智故出。
鈔：疏出離有二：約自行，義同前文有垢、無垢者，即前正心住中眾生有垢、無垢上有二義：有垢，則難度等。言亦約事、理者，事則有出，理則無出。
疏：次下三句亦論有、無，何異初句？初句邪見為無，正信言有。此三亦非正見，雖許有佛，不徧三世。或言過去入滅，是故非有；未來未成，安得為有？現在生界未盡，佛願未滿，今有佛者，皆應現耳。俱有，可知。今知其謬說為無，正說為有。
鈔：疏雖許有佛，不徧三世等者，疏中先併出三世無；後俱有，可知者，即併舉三世有。既言不徧三世，則諸計不同：或言過、現有，未來無；或言過、現無，未來有等。故云不徧。
疏現在生界未盡下，辨現在無佛義。此師計云：一切如來因地發願，度盡眾生，生界不盡，不取正覺；現見眾生沈淪九有，故知諸佛未合有成，成則違誓。從今有佛者下，通妨難。難云：若爾，今十方世界諸佛出現，何得言無？答云：皆是菩薩應成佛耳。此師之計最為孟浪，謗無諸佛，理實難容。若爾，云何通於違誓之義？古有多釋：一云：本擬度生，未期成佛，積行淳著，行催自成。如撥火杖，本欲燒草，不欲燒杖；撥草既多，任運燒盡。故三論師名為不自在佛，不欲成佛，而自成故。有云：成佛若不化生，可違本誓；成竟亦化眾生，豈違本誓？難云：化生之義，雖許得存，盡竟方成，其義何在？豈得不違？如實義者，諸佛皆有悲、智二門：以大悲故，窮未來際無成佛時，故菩薩、闡提不成佛也；以大智故，念念速成。又欲化盡諸眾生界，自須速成，方能廣化，不懼違誓盡竟成言。又了眾生之本如，故化而無化，是則常成亦常不成，亦常化生而常無化。悲、智自在，何局執耶？此乃旁來，亦是人情好難問故。今許三世皆悉有佛，故下結云謬說為無，正說為有。
疏：後二句中，初智，後境。佛智有盡等者，一、豎約智體，以盡智故，名為有盡；窮未來故，名為無盡。又若入永滅，則名為盡；不永滅度，是即無盡。約從修生，則名為盡；即同無為，故名無盡。二、橫就所知，謂法無盡故，智亦無盡，以無盡智稱無盡法，則名為盡。故法華云：唯佛與佛乃能究盡諸法實相。智度論云：如函大，蓋亦大。還將無盡之智知無盡法，是故如來名一切智。今菩薩窮究，知依豎義，半了，半不了；知依橫義，二俱是了。又相待說有盡、無盡，就理而言，並非二相。後一就境，約性，一相；約相，非一。知其隨說，皆非徧知。
鈔：疏佛智有盡等者下，此亦常人之所好難。就豎約智體中，自有三義：初、約體、相說。言盡智者，諸惑都亡，諸相皆寂，故名盡智；智體湛然，盡未來際，體不可亡，故名無盡。二、約權、實說。三、約修生、本有說，含兩宗義：修生名盡，約剎那盡，即法相宗；若無盡者，即無剎那，屬法性宗。並如玄中。
疏二、橫就所知等者，一、稱理無盡；二、無法不窮，故名為盡。下引法華第一、智論第三。論釋佛是一切智人，彼先難云：所知處無量，故無一切智人。答云：智亦無量，如函大，蓋亦大，是一切智人。函喻所知，蓋喻能知。
疏今菩薩窮究下，結成邪、正。言知依豎義，半了，半不了者，總相而言，盡皆不了，無盡皆了。若別說者，三釋之中，初一皆了。二中言永盡滅，是邪是權；言不永滅，是正是實。三中依權宗，實則盡為不了，不盡為了。若約當宗隨宜之說，二俱是了。疏又相待下，雙拂二迹，可知。
佛子！此菩薩應勸學十種廣大法。何者為十？所謂：說一即多，說多即一，文隨於義，義隨於文，非有即有，有即非有，無相即相，相即無相，無性即性，性即無性。何以故？欲令增進，於一切法善能出離；有所聞法，即自開解，不由他教故。
疏：後勝進中十事五對。此大同地中樂無作行對治，發起十種殊勝行。由此知其事、理無礙，至地，則得權、實雙行。初、一多對，總含三義：一、約權、實，於一佛乘說無量故；雖有眾多，皆佛因故。二、約事、理，理能成事，說一即多；事能顯理，說多即一。三、約事事無礙，有同體、異體，義如上說。二、文義對，文隨於義，轉變密意故，即如初句一言隨於多義；義隨於文，顯了直說故，即下三對但顯事、理一無礙義。若望下偈云如是一切展轉成，則文、義亦通事事無礙。三、徧計，理無、情有無二。四、依他，幻相、性空無二。五、圓成，性空與不空，二如不異。又上三中皆以三性、三無性相即，準思。三、徵釋中善能出離者，不沈沒於事、理，成後位自在也。
鈔：疏此大同地中樂無作行對治者，即是七地。由六地般若常樂無作，今起十行，以為能治。法之有本，不得不知。全引彼文，恐成繁長，要自尋檢。
疏於一佛乘說無量故，此對即法華第一中意。故經云：諸佛以方便力，於一佛乘分別說三。又云：吾從成佛已來，種種因緣，種種譬喻，無量方便引導眾生。即從本流末。言雖有眾多，皆佛因者，即攝末歸本，故彼經中：三世諸佛皆云：以無量無數方便演說諸法，是法皆為一佛乘故。第三云：汝等所行是菩薩道。又云：究竟至於一切種智。故皆佛因。是知依實開權，說一即多；會權歸實，說多即一。
疏轉變密意者，即文同義異也。如一名四實，九義瞿聲；如一無常之言，小乘即以生、滅為義，大乘即以不生不滅而為其義。在徧計性，則無可常；在依他性，即說生、滅；在圓成性，則以轉變染、淨為義。故云轉變。言密意者，則如前引攝論之中，以異言辭說異法等。言即如初句下，即指初句為文隨於義，一、多言同，而有三義故。
疏義隨於文，顯了直說下，釋後句也。顯了對上密意，直說對上轉變。言即下三對者，明下三對唯是義隨於文，但得釋為事、理無礙，不得通於事事無礙及約權、實，如初句故。疏若望下偈云下，重會前義。前中文隨於義，但約所詮有事事無礙，未明文望於義，相望無礙。今由文成義，則文有力，全攝於義；由義成文，則義有力，全攝於文等。故成事事無礙也。以下偈云：知一即多多即一文隨於義義隨文如是一切展轉成此不退人應為說，即其文也。
疏三、徧計，情有、理無者，疏有兩重：第一、別約三性以明事、理。若法相宗，徧計、依他所明二義，唯約於事；圓成二義，方是於理。今法性宗，徧計理無，依他無性，即是於理。非有即有，是理徹於事；有即非有，即事徹於理等。其圓成二義，即就理上自論無礙。下第三無性對於圓成亦然，揀非事事無礙及權、實等。故上云三對但顯事、理無礙。
疏又上三中下，第二、重釋，則初二對以徧計、依他為事，二無性為理，事、理交徹。非有即有者，相無自性性即徧計所執；有即非有者，徧計所執即相無性。次對例知。三、如前釋。
佛子！云何為菩薩童真住？此菩薩住十種業。何者為十？
所謂：身行無失，語行無失，意行無失，隨意受生，知眾生種種欲，知眾生種種解，知眾生種種界，知眾生種種業，知世界成壞神足自在，所行無礙。是為十。
疏：第八、童真住，自分中，初三三業無失，永離習氣，唯佛得之；任運無功，在於八地。此中多同八地，能行無漏，故得無失。無十不善失，亦無錯謬失。此三自行，亦為化體；餘皆利他。初一能化身，頓悟菩薩隨願受生，貴在利人，不揀淨、穢；漸悟，地前許受變易意生身故。次四以能化智知所化境，即十力智之四智也。次一化處。後一化法正化。
鈔：第八住，疏永離習氣，唯佛得之者，即十八不共中之三也。如淨行品。疏無十不善失者，此是過失之失；下錯謬者，是誤失之失。
疏頓悟菩薩者，此法性宗；若法相宗，頓悟，八地方受變易。漸悟菩薩地前許受變易者，此法性宗；若法相宗，漸悟，初地許受變易。變易是一故，開，則為二。意生身者，如迴向說。疏即十力智之四智者，解與樂欲本是一故，開，即為二。
佛子！此菩薩應勸學十種法。何者為十？所謂：知一切佛剎，動一切佛剎，持一切佛剎，觀一切佛剎，詣一切佛剎，遊行無數世界，領受無數佛法，現變化自在身，出廣大徧滿音，一剎那中承事、供養無數諸佛。何以故？欲令增進，於一切法能得善巧；有所聞法，即自開解，不由他教故。
疏：後明勝進是不動行，初六於剎自在，後四三業自在。此同八地，若色若土，皆自在故。初一總知分齊；次二作用，持兼願力；四、十眼智觀；五、有佛便詣；六、遊以化生。後四中：一、意；二、身；三、語；四、通三業下，徵釋。意為得善巧，入於後位，辯才自在故。
鈔：疏此同八地，若色若土，皆自在者，八地得色自在；一身、多身等十自在，有淨土分。
佛子！云何為菩薩法王子住。此菩薩善知十種法。何者為十？
所謂：善知諸眾生受生，善知諸煩惱現起，善知習氣相續，善知所行方便，善知無量法，善解諸威儀，善知世界差別，善知前際、後際事，善知演說世諦，善知演說第一義諦。是為十。
疏：第九、王子住，初自分十中：一、知六趣四生受報差別，又知九種命終心受生差別故。二、知現行煩惱。三、知種等相續，非如現行有間斷故。習氣有四，如九地說。四、知諸乘作業，所入法門及善巧故。上四多同九地十種稠林。彼據入地，尤多細密，故名稠林。此但云知。五、知法藥，是智成就義。六、知法師軌儀。七、知所化處。八、知化時隨根生熟，不差失故。後二依二諦說，皆說成就也。
鈔：第九住，疏又知九種命終者，即俱舍論第三，三界命終，各起三界心故。如欲界命終三者，一、還起欲界心，二、起色界心，三、起無色界心。餘二界命終，起三類爾。
疏習氣有四，如九地說者，一、因習氣，二、果習氣，三、道習氣，四、餘殘習氣。
疏上四多同九地十種稠林者，初一攝二，謂：一、眾生字即第一眾生心稠林，二、受生字即第九受生稠林。二、煩惱現起，即彼第二煩惱稠林。三、習氣相續，攝二稠林：一、習氣即是種子，即當第八隨眠稠林；二、即第十習氣稠林。四、所行方便，攝六稠林：一、攝第三業，二、攝第四根，三、攝第五解，四、攝第六性，五、攝第七樂欲，六、攝十一三聚差別。以三聚稠林依根、解、性、樂欲說故。釋中略已含具，謂諸乘即根、解、性、欲，作業即業，所入法門亦即三聚。言及善巧故者，即此經方便所攝。六林皆是涉事為方便故。
疏五、知法藥，是智成就義者，即彼經云：佛子！菩薩摩訶薩住此善慧地，如實知善、不善、無記法行、有漏、無漏法行、世間、出世間法行、思議、不思議法行、定、不定法行、聲聞、獨覺法行、菩薩法行、如來地法行、有為、無為法行。故今云無量法也。
疏六、知法師軌儀者，即口業成就中具說之德。故經云：為大法師，具法師行。論說二十法師是。七、知所化處者，即法師自在成就中說成就，經云處於法座，為演說法，於大千世界滿中眾生，隨其心樂差別為說是也。八、知化時等者，亦即說成就，亦最初經云住此地已，了知眾生諸行差別，教化調伏，令得解脫等。
疏後二依二諦說者，即口業得四十無礙辯才，不出二諦。故彼文云：辭無礙智，以世智差別說；樂說無礙智，以第一義智善巧說等。中論云：諸佛依二諦為眾生說法。
佛子！此菩薩應勸學十種法。何者為十？所謂：法王處善巧，法王處軌度，法王處宮殿，法王處趣入，法王處觀察，法王灌頂，法王力持，法王無畏，法王宴寢，法王讚歎。何以故？欲令增進，心無障礙；有所聞法，即自開解，不由他教故。
疏：後勝進十法，皆言法王者，既言王子，倣佛之儀，合子法度。而言處者，即是位也。如世王子之於父王。今對辨之。一、善巧者，言辭安立及諸伎藝悅可王心。今此菩薩學佛。法王說法言辭，安立權、實善巧方便，以悅佛心。二、軌度，軌謂坐立，動中規矩，容止可觀；度謂升降、出入、往來，進退可度。此明無虧戒行，住佛威儀也。三、宮殿者，父王在宮，即行子禮；父王處殿，即行臣禮。若處涅槃正殿，即令萬行歸宗；若處慈悲宮室，則子愛含識。四、趣入者，趣者，就也，謂澤及萬人；入者，收也，謂庭來萬國。菩薩則無機不就，無德不收。五、觀察者，入，則觀父王，察其聲、色；出，則觀群臣，知其賢、愚。菩薩入，則觀佛教理；出，則審機可否。六、灌頂者，十地有文，出現法、喻雙辨。七、力持者，聚人，則以財為力；慎危，則以戒為力；降怨，則以忍為力；廣業，則以勤為力；定亂，則以靜為力；謀安，則以智為力；固眾，則以仁為力；制敵，則以眾為力。菩薩六度、四等，萬行總持，皆力義也。持財以儉，持眾以信，持安以不憍，持力以不奢；餘可類取，皆能持也。八、無畏者，為上勿亢，則無憂悔之畏；節儉財色，則無病畏；居上不憍，則無亡畏；為下不亂，則無刑畏；在醜不爭，則無兵畏；三不備者，永無死畏。菩薩修行，離老、病、死五種怖畏，得十無畏。九、宴寢者，晝無，故不內宴；夜無，故不外寢。宴於側室，寢於正處。菩薩入定同佛，不過明，以耽其味；不昏沈，以滯於境。無幽，不得其味；正定，不易其心。十、讚歎者，樂，則歌讚；苦，則哀歎。讚音宜和樂，歎音宜哀思。其情切，其辭文。菩薩應仰讚佛德，哀歎眾生，情詣於理，使令欣、厭。三、徵釋云欲令增進，得於後位無礙智故。
鈔：疏菩薩入，則觀佛教理下，佛合上父，教合前聲，色合前理，顯然可見故。可化曰賢，不可化如愚。疏菩薩六度、四等，萬行總持，皆力義者，次第合上。施合聚人以財，尸羅合慎危以戒，乃至般若合智；四等合仁，愍傷不殺，以為仁故；萬行總持，合上制敵以眾。
疏持財以儉等者，上來釋力，此下釋持。略舉其四：儉，則財不散，故不可貪也。無信於物，人皆遠之。故信及豚魚，況於人乎！大車無輗，小車無軏，其何以行之哉！故可去食、去兵，不可去信。持安以不憍者，在上不憍，高而不危，則長守富貴。斯則安矣。故百姓者水，聖人者舟。水能載舟，亦能覆舟，是故不可不慎危也。若人奢侈，則力竭也。
疏為上勿亢者，周易。乾卦云：上九，亢龍有悔。謂亢極，則憂悔至焉，桀紂是也。孝經云：在醜而爭，則兵。醜者，輩也，類也。疏菩薩入定同佛，不過明，以耽其味者，合上晝無，故不內宴；晝宴，則耽其味。明合上晝；過明者，慧增定少也。言不昏沈，以滯於境者，合上夜無，故不外寢。昏沈合夜，滯境合外寢。無幽，不得其味，合宴於側室。正定，不易其心，合寢於正處。疏情詣於理下，合讚音宜和樂，歎音宜哀思。合哀即哀，合樂即樂，是詣理也。使其欣、厭，有二義：一、成上厭其哀，欣其樂；厭生死苦，欣涅槃樂。二者、合上其情切，其辭文。文故，可欣；切故，可厭。
佛子！云何為菩薩灌頂住？
疏：第十、灌頂住，文亦分二：先徵，後釋。
此菩薩得成就十種智。何者為十？所謂：震動無數世界，照耀無數世界，住持無數世界，往詣無數世界，嚴淨無數世界，開示無數眾生，觀察無數眾生，知無數眾生根，令無數眾生趣入，令無數眾生調伏。是為十。佛子！此菩薩身及身業、神通、變現、過去智、未來智、現在智、成就佛土、心境界、智境界，皆不可知，乃至法王子。菩薩亦不能知。
疏：釋中亦二：先自分，後勝進。前中二：初有十句所成德用，後有十句讚勝難測。以位終故，加此一段。前中，前五了世界無礙智，後五成就眾生無礙智。以智度滿故，多同大盡分智成就說。後十讚勝及後勝進，皆是神通有上、無上分中義。今讚勝中，前四即業自在不可知：一、身，二、身用，三、十通，四、通用；後六心智自在不可知：初三即三達圓明智，四、知器世間自在智，五、定心所現之境，六、大智所知之境。並深廣故，下位不知。
鈔：第十住，疏多同大盡分智成就說者，大盡分則第十地八分之中第四分。此分有五種大：一、智大，二、解脫大，三、三昧大，四、陀羅尼大，五、神通大。今經前五即神通兼解脫大，即作用解脫故；後五攝餘三大，多同智大故，故智成就說。
疏皆神通力有上、無上分者，即第六分。其勝進十法，即彼經云：佛子！此菩薩摩訶薩已能安住如是智慧。諸佛。世尊復更為說三世智、法界差別智、徧一切世界智、照一切世界智、慈念一切眾生智。舉要言之，乃至為說得一切智智。
佛子！此菩薩應勸學諸佛十種智。何者為十？所謂：三世智、佛法智、法界無礙智、法界無邊智、充滿一切世界智、普照一切世界智、住持一切世界智、知一切眾生智、知一切法智、知無邊諸佛智。何以故？欲令增長一切種智；有所聞法，即自開解，不由他教故。
疏：後勝進中三：初、標，即學佛一切智、一切種智，以當位滿，灌頂成佛；以攝諸位，皆此中具故。如法界品海幢處說，玄中廣明。二、徵列中，一、學佛三達智此是總句；二、佛法智者，覺法自性，善出現儀；三、事、理無礙；四、事法橫廣；五、大用周徧；六、身智光照；七、神力持令不壞，法力持令進善；八、窮盡所化；九、知化法；十、了化主。三、徵釋，成十勝智。復更學者，為欲成佛種智位故。然上所釋，大依十地。
爾時佛神力故，十方各一萬佛剎微塵數世界六種震動所謂：動、徧動、等徧動，起、徧起、等徧起，踊、徧踊、等徧踊，震、徧震、等徧震，吼、徧吼、等徧吼，擊、徧擊、等徧擊，雨天妙華、天末香、天華鬘、天雜香、天寶衣、天寶雲、天莊嚴具，天諸音樂不鼓自鳴，放天光明及妙音聲。如此四天下須彌山頂帝釋殿上說十住法，現諸神變，十方所有一切世界，悉亦如是。
又以佛神力故，十方各過一萬佛剎微塵數世界有十佛剎微塵數菩薩來詣於此，充滿十方。作如是言：善哉，善哉，佛子！善說此法。我等諸人同名法慧，所從來國同名法雲，彼土如來皆名妙法。我等佛所亦說十住，眾會眷屬、文句義理，悉亦如是，無有增減。佛子！我等承佛神力來入此會，為汝作證。如於此會，十方所有一切世界，悉亦如是。
疏：第六、顯實證成分中二：先現瑞顯實，後菩薩證成。前中，先此界有動地、雨供，一萬佛剎猶劣行故；後如此下，結通。二、又以下，菩薩證成。於中二：初、能證現前；二、作如是下，發言讚述。於中四：一、讚其所說。二、我等下，舉同顯證。此有四同：一、能說人，二、所說處，三者、會主，四、所說法。初、後與此同，中二但彼同者，法慧表解，不可不同。法若不同，豈名為證？中二異此者，表人異道同，處殊法一，方表通方之說，成證義也。若亦同此，將謂餘異名、界、佛不同說也。若爾，何故同名法雲、妙法，不多舉耶？為有表故，謂所說法該於十地故，非粗淺故。就所說中，眾會約人，眷屬兼法，文句義理，主、伴皆同也。三、佛子下，舉因結成。四、如於此下，結通廣徧。謂非唯來此為汝作證，於餘處證，亦同證此，彌顯所說是通方也。此是彼菩薩結通，不俟經家結通也。
問：此經何要十方同說？答：引攝之教，隨機不一，諸方有殊；圓實之教，法爾常規，故十方同說，十方如來同一道故，三賢、十聖無異路故。
問：說此經處，何要徧於十方？答：能詮如所詮故，所詮義理無不周故。表位優、劣，證有多少。據其所說，無處不該。
有云：此上瑞應證成應在偈後，有四因故：一、未說偈，經猶未了，不應先瑞先證；二、瑞證本為證經，既不證偈，則偈應非經；三、證辭不應云文句無有增減；四、若許瑞證，合在頌前，頌中應頌二分。假使梵本如此，譯者即合迴文。此乃靜法佳判。今為一救，理或可通，為欲表說、證同時故。然文不累書，編之作次。若全居末，則似說竟，方證；若更居初，未說，復何所證？故置於散說偈文之際，深有以焉。諸會文同，皆倣此釋。
鈔：疏問：此經何要十方同說者，此下料揀。於中三：初、問法同，二、問處徧，三、論文次。今初，問何要此彼同說十住？那不或有國土說一乘，或有國土說二、三等。
疏問：說此經處，何要徧者，第二、問處徧。上約所說之法同，此明所說之處徧。又前明彼此同說，今明一說即徧。
疏有云：此上瑞應下，三、辨文次，即刊定難經。
爾時法慧菩薩承佛威力，觀察十方暨於法界，而說頌曰：
疏：第七、重頌分中總有一百頌，分二：初九十一頌正頌前法；後如是十住下，九頌結歎勸修。前中十住，即為十段。初住中有四十六頌，文分為四：初三頌頌發心緣，次三十二頌緣境發心，次十頌勝進所學，後一總結。今初尊重即前眾生樂見，第三偈即廣大法。
疏：二中分二：初、十頌緣十力發心，一頌一力。初中，謂以因感果，斯為是處；從我心冥性等生，無有是處。餘文可見。
疏：二、二十二頌別顯所求。長行結前生後，云求一切智，今偈略顯一切智相。此二十二頌，一頌一智，或有闕智了等言者，蓋文略耳。今以類例相從，攝為十智：初、一俗諦智；
疏：次、一真諦智；
疏：三、一偈神通智；
疏：四、五頌解脫智；
疏：五、過去下，一頌劫剎智；
疏：六、一頌三乘智；
疏：七、有七頌三密智，謂二頌身密，三頌語密，二頌意密；
疏：八、一頌唯心智；
疏：九、過去下，三頌一多無礙智；
疏：十、有一頌權實雙行智。
疏：三、菩薩如是下，十頌頌勝進十法，一頌一法。皆言令其不退轉者，顯勸學之意也。不退有三：一、位不退，七住已上；二、證不退，初地已上；三、念不退，八地已去。今此近希位不退故。若約圓教當位，從信入住，得位不退，初發心時成正覺故。
鈔：偈中疏一、位不退等者，初一、不退為二乘，二、已得不退，三、未得不退。
疏：四、一頌總結，亦是引證。
疏：第二住五頌：初二頌自分，次二頌勝進，後一頌結說。
疏：第三住五頌：前二頌自分，後三頌勝進。
疏：第四住六頌：初三自分，次二勝進，後一結歎。
疏：第五住五頌：初三頌自分，次一頌勝進，後一結歎。
疏：第六住四頌：初、三自分，於中後半頌是顯不動之意；二、一頌勝進。
疏：第七住四頌：初二自分，後二勝進。
疏：第八住五頌：初三自分，後二勝進。
疏：第九住五頌：初二自分，後三勝進。
疏：第十住六頌：初四自分。於中三頌頌所如是十住諸菩薩疏：第二大段結歎勸修。九頌分三：初一頌總歎十住；次六別歎發心住；後二結歎初心，況出修行。十住位竟。
鈔：十住品竟。
疏：梵行品第十六摩宮中偈讚品。：四門之中初、來意有六：一、前是正位，今辨位中之行，故次來也；二、前明諸位別行，今辨諸位通行；三、前通道、俗，今別顯出家所行；四、前明隨相差別，今顯會緣入實；五、為顯入住之因，謂自、他二種梵行淨故，則入初住也；六、別顯初住成佛，則類前諸位，位位成佛，不由他悟之相也。具上諸意，有此品來。
鈔：梵行品第十六：初、來意有六者，初一、行、位相對。前雖有行，意在位故。二、通、別相對。如前初住自分但明緣境發心，勝進但明勤供養佛，樂住生死等。二住自分但於眾生起利益、大悲等十心，勝進但明誦習、多聞、虛閑、寂靜等。則十住所修，一一不同。今此梵行，十住通修故。三、道、俗相對。以文云：一切世界諸菩薩眾依如來教，染衣出家。答中廣明受隨戒等。前之十住不揀道、俗也。四、即隨相、實相對。言隨相者，即如前別行；行既不同，即是隨相。今此觀意，於身無所取，於修無所著，乃至受無相法，觀無相法，知一切法即心自性等故。五、即因、果相對。以問云：云何而得梵行清淨，從菩薩位逮於無上菩提之道？初菩薩位即十住位也。以說位竟，恐物尋因，故令修此。如先知滅，後示道故。六、標、釋相對，即總釋前義，謂前一一位末皆云：欲令菩薩有所聞法，即自開解，不由他教。此但總標，故今釋云：與此觀行相應，即得初心成佛，知一切法即心自性，成就慧身，不由他悟。
疏：二、釋名者，梵是西域之音，具云勃嚂摩，此翻為淨。揀上淨行，立梵行名。離染中極，故名為梵。即梵為行，故名梵行，持業釋也。亦有云：真境為梵，智契為行；或涅槃為梵，修因為行。此二依主釋。
鈔：疏二、釋名者，文分四：一、正釋名，二、出體性，三、結成本名，四、對前揀異。今初，有三：一、總釋，若譯就此方，應名淨行；為揀前故，此存梵音。二、真境為梵，約因中釋。三、涅槃為梵，約因、果對釋。並可知也。
疏：梵行以何為體？體略有三：一者、即戒，戒能防非，故得稱梵；二者、四等；三者、是慧。涅槃五行中，梵行即四無量，亦七善知。今此品中具含三義。然此三各二：戒有二者，一、隨相，二、離相。今文即相無相。依如來教，染衣出家，乞食正命，是隨相也；於修無所著，則戒相如虛空，即離相也。四等二者：一、有緣，二、無緣。生緣、法緣，皆名為有。今即緣無緣。觀察眾生，而不捨離，是有緣也；了知境界，如幻如夢，即無緣也。慧有二者，一、有分別，二、無分別。今即分別是無分別。謂於十法一一推徵，是分別也；觀無相法，了知平等，離念契玄，即無分別也。上三中二義，各初義通凡、小，後義唯大乘。此二不二，為實教梵行；若一行具一切佛法，方是華嚴之梵行也。
鈔：疏梵行以何為體下，二、出體性。於中有三：初、列三類；二、涅槃五行下，對辨異、同；三、然此三下，別釋其相。二中言涅槃五行者，即涅槃十一聖行品，謂：一、聖行，二、梵行，三、天行，四、嬰兒行，五、病行。
疏即四無量，亦七善知者，經具此二。古德出體，亦用此二。其梵行品在十五經。四無量義，次下自明。亦七善知者，經云：善男子！云何菩薩摩訶薩梵行？善男子！菩薩摩訶薩住於大乘大般涅槃，住七善法，得具梵行。何等為七？一者、知法，二者、知義，三者、知時，四者、知足，五、知自，六、知眾，七、知尊卑。彼文廣釋，今當略示。知法，謂知十二部經。知義，謂一切文字、語言，善知其義。知時，謂如是時中堪修靜慮，如是時中堪修精進等。知足，謂飲食、衣、藥等。知自者，謂我有如是信、戒等。知眾，謂剎利、婆羅門等。知尊卑，云：善男子！有二種人：一者、信，二者、不信。菩薩當知：信者是善，不信者不名為善。信復二種：一者、往詣僧坊，二者、不往。往詣者善，不往詣者不名為善。如是禮拜，聽法，至心思義，如說修行，求聲聞乘，迴向大乘。展轉皆同初二。故後結云：迴向大乘，最上最善，不出尊卑之名。意云：善者為尊，不善者為卑，則後後尊於前前耳。
疏：梵即是淨，但以性淨故，即行淨；行淨故，則智慧淨；智慧淨故，則心淨；心淨故，一切功德淨；乃至成佛，功歸於行，故云淨行。
鈔：疏梵即是淨下，第三、結成本名。此用淨名經勢會通異釋，皆為總意。前釋名中，有其三釋。今云梵即是淨者，是前總釋，持業受名。但以下，會取上二性淨，即前真境為梵。真境既是淨行之因，不得行外說淨，淨即行矣。又云行淨即智慧淨者，行淨即是智慧之因，不可獨以智為行也。智淨即心淨者，亦不但以真境而為淨也。心淨即一切功德淨者，會前涅槃為淨，修因為行，今因亦淨矣。
乃至成佛，功歸於行者，歸淨行矣。既涅槃果由淨行成，何得偏言涅槃為淨？是知行即淨矣。言以淨名勢者，彼經云：是故寶積！隨其直心，則能發行。乃至云：隨說法淨，則智慧淨；隨智慧淨，則其心淨；隨其心淨，則一切功德淨。即其文也。文勢已知。何以性淨則得行淨等？謂稱理起行，行成智立；由智立故，見心本淨。心為其主，何德不成？故相由矣。
疏：然前信中之淨，隨事造修，悲、智兼導；至此純熟，了心自性，悲、智無二。故小有不同。
鈔：疏然前信下，四、對前辨異，可知。
疏：三、宗趣者，即以悲智無二、事理雙修觀行為宗，疾滿一切佛法為趣。
爾時正念天子白法慧菩薩言：佛子！一切世界諸菩薩眾依如來教，染衣出家，云何而得梵行清淨，從菩薩位逮於無上菩提之道？
疏：第四、釋文，文分為二：先問，後答。今初，亦二：先敘問答之人。正念天子，問者天者，淨也，表所問事理染相絕故，梵依天行而得成故。念與無念二而不二，為正念也。法慧，答者，表巧慧窮法。後佛子下，正顯問端。於中，先舉所問境；次云何下，述所問相。問相有二：一、問行淨所因，謂隨相持戒之梵行，云何得離相之清淨，故不應言淨劣梵也。二、從菩薩下，問因所得果。
鈔：疏梵依天行而得成者，涅槃天行，經文不釋，指在華嚴。古人出體，亦有二義：一、指八禪，二、即淨天。淨天即第一義天；見第一義，梵行成矣。故梵依天行得成。疏故不應言淨劣梵也，此揀異釋。異釋云：淨行品劣，故名淨行；十住明梵，明知勝也。故今彈云云何而得梵行清淨。梵行是其所淨，何得勝於淨耶？
法慧菩薩言：佛子！菩薩摩訶薩修梵行時，應以十法而為所緣，作意觀察，
疏：第二、法慧下，答。答前二問，即為二別：先答行淨所因；後若諸菩薩下，答因所成果。斯即觀成利益也。今初分二：先明自行清淨，即離相之戒成；後復應修習下，明利他之行淨，即無緣之四等。二種智慧通在兩文，為能淨故。前中分四：一、總示所應；二、所謂下，列名略釋；三、若身是下，廣陳修相；四、如是觀已下，顯觀成相。今初，作意者，不墮無記故；觀察者，以慧推求故。
所謂：身、身業、語、語業、意、意業、佛、法、僧、戒。應如是觀：為身是梵行耶？乃至戒是梵行耶？
疏：二中，初列十法，即列上所緣之境；後應如是觀下，釋上作意觀察所以。唯令觀十法者，一、為成圓數，二、梵行緣、體不離此十。謂身、口、意三是行所依處，三業行因，三寶行緣，戒為行體。問：以善三業歸於三寶，得受隨戒，何要觀耶？答：若不觀察，取相堅持，同權小故；見戒從緣，起心持戒，為迷倒故。云何觀耶？廣在下文，今略釋之。意云：十中隨一若是，餘九即非。明假眾緣以顯無性。況十中各十，一一推徵，相盡理現，名真梵行。
若身是梵行者，當知梵行則為非善，則為非法，則為渾濁，則為臭惡，則為不淨，則為可厭，則為違逆，則為雜染，則為死屍，則為蟲聚；
疏：第三、廣陳修相，即尋思觀也。所觀十法，即為十段。前六通染，是故但約染、淨相違，名非梵行。亦不析破彼法自體。後四唯淨，順於梵行。故分析體空，何有梵行？十中各先總牒觀境，後以十事徵顯其非。今初身具中，一、非善者，身通不善，體非順理；梵行善性，體能順理。二法既殊，明身非梵行。梵行何在？他皆倣此。當知梵行之言貫通諸句。二、體是無記，非可軌法。三、飲食資成。四、自相臭惡。五、自性不淨。六、種子、住處等，皆悉可厭。七、四蛇違反。八、業惑所依故。九、是身無知，又要當死，究竟不淨故。十、八萬戶蟲，戶有九億，全以蟲聚成其身故。
鈔：疏身通不善者，五陰成身，行陰通不善攝。言體非順理者，順理生心，名為善故。疏二、體是無記者，色是報色，故為無記。
疏四、自相臭惡者，此中示五不淨，即智論云：行者依淨戒住，一心行精進，觀五種不淨相。一、種子不淨，謂攬父母精血，業因、識種以成身分故。二、住處不淨，於母胎中生藏之下，熟藏之上故。三、自體不淨，謂三十六物以成身故。四、自相不淨，亦名外相不淨，謂九孔常流，眼出眵淚，耳出結聹，鼻中流涕，口出涎唾，大、小便道常出不淨。五、究竟不淨，氣絕已後，膖脹臭爛，甚成可惡。今疏已暗配。
疏六、種子、住處等，皆可厭故者，然五不淨皆悉可厭。以上配自性自相，下配究竟，故牒此二，等取餘三。言皆可厭者，智論五皆有偈結之：一、種子，偈云：是身種不淨非餘妙寶物不由白淨生但從穢道出。二、住處，偈云：是身為臭穢不從華間生亦不從薝蔔又不出寶山。三、自性，偈云：地水火風質能變成不淨傾海洗此身不能令香潔。四、外相，偈云：種種不淨物充滿於身中常流出不止如漏囊盛物。五、究竟，偈云：審諦觀此身必歸於死處難御無反復背恩如小兒。結云：行人修此觀成，破淨倒想，故知五種皆可厭也。
疏十、八萬戶蟲者，諸經多說，下十藏品自有明文。觀佛三昧海經。觀相品云：云何菩薩降魔時白毫相光？乃至云：魔有三女，至菩薩所，白菩薩言：我是天女，盛美無比。今以微身奉上太子，供給左右，可備掃灑。太子寂然，身心不動。以白毫擬之，令三天女自見身內膿囊、涕唾、九孔、筋脈、一切根本、大腸、小腸、生藏、熟藏，於其中間迴伏宛轉，踊生諸蟲。其數滿足，有八萬戶，戶有九億。諸小蟲等遊戲之時，走入小腸，皆有四口，張口向上。大蟲遊戲，入大腸中，從腸出已，復入胃中。復生四蟲，如四蛇合，上下同時唼食諸藏；滓盡汁出：入眼為淚，入鼻為涕，聚口成唾，放口成涎。薄皮、厚皮、筋、髓、諸脈，悉生諸蟲，細於秋毫，眾數甚多，不可具說。其女見此，即便嘔吐，從口而出，無有窮盡。
疏全以蟲成者，即大婆沙中說：人身內並是蟲聚。蟲頭在內，食人所食；蟲尾在外，辮作人皮故。
疏：今此梵行，體是可軌，性能澄淨；芬馨清潔，賢、聖所欣；順法順教，體無雜染；與智相應，眾善集成。彼豈當是於十事求？梵行叵得，當知梵行離相離性。下九準之。
鈔：疏今此梵行，體是可軌者，總明上身十事非梵行義。一一別配，體是可軌對上非法，澄淨對上渾濁。餘文可知。
若身業是梵行者，梵行則是行、住、坐、臥、左、右顧視、屈、申、俯、仰；
疏：二、身業者，身之作用，名為身業。語、意亦然。十中四儀無記，餘六通善、惡，故非梵行。
鈔：疏身之作用，名為身業者，俱舍。業品頌云：世別由業生思及思所作思即是意業所作謂身語。廣如九地說。
若語是梵行者，梵行則是音聲、風、息、胸、舌、喉、吻、吐納、抑縱、高低、清濁；
疏：三、語具十事：初一語體；次五語緣，謂風觸七處，而出於聲此略無臍輪、牙齒；後吐納等四，是辨語相。十事望業，皆是語體。此唯無記，故非梵行。
鈔：疏風觸七處等者，即智論第七云：如人欲語時，口中有風，名優陀那，還入至臍，即有響出。響出之時，觸七處過，名生語言。如有偈說：風名優陀那觸臍而上去是風七處觸項及齗齒脣舌咽及以胸是中言語生愚人不解此惑著起瞋癡。然楞伽第二、第三，皆有其文。第二云：佛告大慧：頭、胸、喉、鼻、脣、舌、齗、齒，和合出聲。釋曰：此有八處，加鼻一種。鼻塞，語雖小壅，而亦得語，故論略無。第三中說但有七事。經言：云何語？謂言、字妄想和合，語依咽、喉、脣、舌、齒、齗、頰輔，因彼我言說，妄想習氣，是名為語。釋曰：於前八中略無頭、胸、鼻，而加頰輔。言字妄想者，顯言空故。次經即云：大慧！云何為離一切妄想言說相？大慧！菩薩於如是義，獨一靜處，聞、思、修慧，緣自覺了，向涅槃城。習氣身轉變已，自覺境界，觀地地中間勝進義相，是名菩薩摩訶薩善義。釋曰：此即下觀破意。
若語業是梵行者，梵行則是起居，問訊，略說，廣說，喻說，直說，讚說，毀說，安立說，隨俗說，顯了說；
疏：四、語業，十事通善、惡故，亦非梵行。安立說者，謂假施設。隨俗說者，隨世名言。餘可思準。
若意是梵行者，梵行則應是覺，是觀，是分別，是種種分別，是憶念，是種種憶念，是思惟，是種種思惟，是幻術，是眠夢；
疏：第五、觀意十事，覺是尋求，觀是伺察；覺粗，觀細，是不定法。言分別者，以慧揀擇。三分別中是自性分別，七分別中任運分別。種種分別者，三中隨念計度故；七中餘六，謂：有相、無相、尋求、伺察、染污、不染污故。憶念者，追憶曾習，唯緣過去。思惟者，以慧籌度，通去、來、今；並有一、多，各成二種。上六皆別境攝。種種憶念，義兼惡作。幻術，通思通念。眠是不定，意識亦行，但取境昧略。輕眠有夢，亦通善、惡，覺之勢故。此十是心所，不離心故，同名意也。徵破，準前。
鈔：疏第五、觀意等者，然此意具，即是意根。有說即第七識，唯緣內門，不得有夢等。若金光明經：意根分別一切諸法，即許外緣。故海東曉公立外緣義。又密嚴經云：如蛇有二頭各別為其業故。或云：即第六識無間滅意。今正當此，隨轉理門，就他宗說。
疏覺是尋求，觸是伺察者，舊名覺、觀，新譯為尋、伺。疏用俱舍等釋尋、伺言，以解覺、觀。唯識論云：尋謂尋求，令心怱遽，於意言境粗轉為性；伺謂伺察，令心怱遽，於意言境細轉為性。皆以思慧而為其性。唯識論云：並用思慧一分為體，於意言境不深推度及深推度，義類別故。若離思慧，尋、伺二種體類差別不可得故。此二俱以安、不安住身、心分位所依為業。彼疏釋云：身、心若安，尋、伺二種，徐緩為業；身、心不安，怱遽為業。又云：或思名安，徐而細故，思量性故；慧名不安，急而粗故，揀擇性故。身、心前後有安、不安，皆依尋、伺，故名所依。疏是不定法者，出總體、相。唯識論云：不定謂悔眠尋伺二各二。釋相如前故。
疏三分別中是自性分別者，即雜集第二云：有三分別，謂：自性分別、隨念分別、計度分別。其種種分別，以配餘二。言自性分別者，謂於現在所受諸行，自相行分別。隨念分別者，謂於昔曾所受諸行，追念行分別。計度分別者，謂於去、來、今不現見事，思擇行分別。言七分別者，論云：復有七種分別，謂：於所緣任運分別、有相分別、無相分別、尋求分別、伺察分別、染污分別、不染污分別。初分別者，謂五識身如所緣相無異分別，於自境界任運轉故。有相分別者，謂自性、隨念二種分別，取過、現境種種相故。無相分別者，謂希求未來境行分別。所餘分別，皆用計度分別以為自性。所以者何？以思度故，或時尋求，或時伺察，或時染污，或不染污種種分別。故瑜伽云：尋求分別者，謂於諸法觀察、尋求所起分別。伺察分別者，謂於己所尋求，己所觀察，伺察安立起分別故。染污分別者，謂於過去顧戀俱行、於未來希樂俱行、於現在執著俱行所有分別：若欲分別，若恚分別，若害分別，或隨與一煩惱、隨煩惱相應所起分別。不染污分別者，若善、無記，謂：出離分別、無恚分別、無害分別，或隨與一信等善法相應，或威儀路工巧處、諸變化所有分別。釋曰：雜集後四相隱，故引瑜伽釋之。今但云分別，即是初一；種種分別，即是餘六。對疏，可知。
疏上六皆別境攝者，別境有五：一、欲，二、勝解，三、念，四、定，五、慧。下當頻釋。
疏種種憶念，義兼惡作者，即上引唯識偈云：不定謂悔眠尋伺二各二是。釋曰：初二字標位總名。論云：悔、眠、尋、伺，於善、染等，皆不定故；非如觸等，定徧心故；非如欲等，定徧地故，立不定名。次五字分別名字。悔謂惡作，惡所作故，追悔為性，障止為業。此即於果假立因名，先惡所作業，後方追悔故。悔先不作，亦惡作攝，如追悔言：我先不作如是事業！是名惡作。釋曰：此有二意：一、悔先作惡，二、悔先不作善。既追善、惡，即種種憶念攝。二各二之三字，釋不定義。下長行釋云：應言二者，顯二種二：一謂悔、眠，二謂尋、伺。此二二種，種類各別，故一二言顯二二種。眠是不定者，即上論長行云：眠謂睡眠，令身不自在，昧略為性，障觀為業。謂睡眠位，身不自在，心極暗劣，一門轉故；昧揀在定，略別寤時，令顯睡眠非無體用。有無心位，假立此名。如餘蓋纏，心相應故。釋曰：謂睡眠位下，釋上不自在言。謂令身不自在，坐亦睡眠故；他搖動時，亦不覺等故。此令心極暗昧，輕略為性，不能明利沈審故。
疏云意識亦行，即是論一門轉故，顯五識不行。定心一境，略而不昧，故云昧揀在定；寤廣緣境，不得稱略，故云略別寤時。故眠有二，顯有別體，必依於心。而五無心，一熟眠者，假立為眠，非實眠也。眠必與心而相應，故如餘蓋等。言輕眠有夢者，揀異熟眠，得顯此眠是不定攝，通善、惡故，夢有善、惡故。
疏此十是心所等者，謂既釋於意，意是心王，而說所者，所不離王故。又五蘊中，除其色、聲，意業攝故。
若意業是梵行者，當知梵行則是思、想、寒、熱、飢、渴、苦、樂、憂、喜；
疏：第六、觀意業十事，皆意之用，故名為業。約徧行五徵之。一思，二想，次四是觸，後四是受。作意一種，總徧十段，故前云作意觀察，即上四段亦各一蘊。
鈔：疏約徧行五徵者，唯識第五云謂觸、作意、受、想、思。一切心中定可得故，名為徧行。又具四一切故，謂：徧一切三性，二、徧九地，三、徧一切有心時，四、徧一切位。謂隨何位心所故？謂觸和合勝。論列在初，瑜伽等作意在初。作意者，謂能警心為性，於所緣境引心為業。謂此警覺應起心種，引令趣境，故名作意；雖此亦能引起心所，心是主故，但說引心。作即是意，持業釋也。或作俱時意，鄰近為勝。云何為觸？觸謂三和分別變異，令心、心所觸境為性，受、想、思等所依為業。謂根、境、識三，互相隨順，故名三和。觸依彼生，令彼和合，故說為彼。三和合位，皆有順生心所功能，說名變異。觸似彼起，故名分別。根變異力，引觸起時，勝彼識境。故集論等但說分別根之變異，和合一切心及心所，令同觸境，是觸自性。既似順起心所功能，故以受等所依為業。云何為受？受謂領納順、違，俱非境相為性，起愛為業，能起合、離，非二欲故。云何為想？想謂於境取像為性，施設種種名言為業。謂要安立境分齊相，方能隨起種種名言。云何為思？思謂令心造作為性，於善品等役心為業。謂能取境正因等相，驅役自心，令造善等。此後四種並無六釋。釋曰：以名多同於徧行，故作意觀察徧於十段。順論先釋。
疏即上四段亦各是一蘊者，即向徧行五也。約經而言，思即行蘊；想即想蘊；寒、熱、飢、渴是十一觸，屬於色蘊；苦等受蘊；作意亦行。然觸通身、心。上約寒等，必與心俱，故屬徧行；今約身觸，故屬於色。若爾，身觸在五識地，今何在意？答：有三義故：一、由相應義，謂意識與五有同緣境故；二、由意識用強，有彼同分緣故；三、由意識於極樂地有樂觸故，於極苦趣有意苦故。上寒、熱準知。上三義中，前二約觸，後一兼明於受。寒是冷觸，熱即火大，能造觸也。俱舍亦說此之四觸亦是心所。論云：食欲名飢，煖欲名冷，飲欲名渴。彼疏釋云：冷、飢、渴三是觸家果，而非是觸。今言觸者，從果為名。故論云：此皆因立果稱。釋曰：煖欲名冷者，熱準於冷，冷、熱相翻，義亦有欲。故此四種皆為意業。
疏後四是受者，即苦、樂、憂、喜。然聖教說受，開、合不同。或總名受，即徧行數；或分為三，謂苦、樂、捨。唯識論云：領順境相，適悅身、心，名為樂受；領違境相，逼迫身、心，說名苦受；領中容境相，於身於心，非逼非悅，名不苦不樂受。或分為五，謂苦、樂、憂、喜、捨。唯識論云：諸適悅受，五識相應，恆名為樂。意識相應，若在欲界，初二靜慮近分名喜，但悅心故；若在初二靜慮根本，名樂名喜，悅身、心故；若在第三靜慮近分根本，名樂，安靜尤重，無分別故。諸逼迫受，五識相應，恆名為苦。意識俱者，有義唯憂，逼迫心故。有義通二：人、天中者，但名為憂，非尤重故；傍生、鬼趣，名憂名苦，雜受、純受，有輕、重故。捺落迦中唯名為苦，純受尤重，無分別故。三中苦、樂各分二者，論云：適悅身心，相各異故。由無分別，有分別故；尤重、輕微，有差別故。不苦不樂，不分二者，論云：非逼非悅，相無異故。
疏：此中思等與意何別？但思等心所有二義故：一、扶持心王，屬前所攝；二、依心起用，屬此位收。故多從受境以辨。若欲破者，既約徧行通於三性，故非梵行。餘準前知。
鈔：疏此中思等下，問、答揀濫。先問。以前意中有覺、觀、思惟，此中亦有思、想等故。但思等下，答。答意云：思等有二：一、約體，則扶持心王，同為業具；二、約用，與王相應，同作業故。言故多從受境以辨者，釋此為業之由，謂業中十句，想即取境，寒等觸境、苦等受境，皆約境也。則此中思，即審慮決定。前雖有覺、觀、思惟，多直語心故。意業十中，思即意業，能造業故；想是意之加行，令意成業根本故；次四觸數，識合根、境，由業引故；後四受數，亦由業引故。此上皆業眷屬。成唯識云：業之眷屬，亦立業名。即其義也。若欲破，可知。
若佛是梵行者，為色是佛耶？受是佛耶？想是佛耶？行是佛耶？識是佛耶？為相是佛耶？好是佛耶？神通是佛耶？業行是佛耶？果報是佛耶？
疏：第七、觀佛十事，觀於三身。若依小乘，初五法身，以無漏戒等及眷屬無漏五蘊為法身故；次二報身，以三祇百劫所修感相好故；次一化身，神通化現故；業行通為三身之因，果報通語三身之果。若依大乘，前八皆是化身，後一報身，業行通語二身之因；涅槃是果，離繫果故；菩提是報，報本願故。
鈔：疏第七、觀佛，言無漏戒等者，等取定、慧、解脫、解脫知見。此從已轉受名，廣如十藏品。言及眷屬無漏五蘊者，即色、受等。前無漏戒雖轉五成，而各取一，以為其主故。今辨定、慧等，同時心、心所為眷屬五蘊。疏以三祇等者，三祇修成法身，百劫修三十二相、八十種好。次一神通化現，即是化身，義兼萬類之化。若依大乘，唯說二身。法身即是徵破所顯故。
疏：今一一推徵：若一是佛，餘者應非；一一皆佛，則有多佛；和合成佛，則無自性。故中論云：非陰不離陰此彼不相在如來不有陰何處有如來陰合為如來則無有自性。進退推求，佛體寂滅。尚非是有，豈當是無？邪見深厚者則說無如來諸法性空中思惟亦不可。是知真佛既超心境，依斯成行，行豈相耶？
鈔：疏今一一推徵者，疏文有四：一、正破，二、引證，三、遮難，四、結成。今初，先一異門破；後和合成下，因緣門破。二、故中論下，引證。具證二義。先證一異，初會已釋。今疏文有，當重略釋：言非陰者，即陰不是如來，陰生、滅故。不離陰者，離陰亦無如來，無相知故。此彼不相在者，三、如來不在陰中，四、陰不在如來中。此二皆由不異故。五、陰屬如來，謂陰如童僕，故云如來不有陰何處有如來，結破也。疏陰合下，證上因緣門，謂若緣合方生，即無自性故。疏進退推求者，離陰別求為退，即陰合求為進；並皆不可，故知體寂。疏尚非是有者，第三、遮難。難云：若爾，應無如來，便墮斷見。故今遮云：邪見有二：謂有為淺，謂無為深。破汝淺邪，何墮深壑，皆中論文，並如上引。疏是知真佛下，第四、結成。法身顯矣。
若法是梵行者，為寂滅是法耶？涅槃是法耶？不生是法耶？不起是法耶？不可說是法耶？無分別是法耶？無所行是法耶？不合集是法耶？
疏：第八、觀法。但有八句者，應梵本脫漏。豈餘九皆十，此獨八耶？若約有所表者，表除九十八使，故加十總觀，破百八煩惱故。然法有教、理、行、果。今就後三，略能詮故。八中，初一理法，次一果法，餘六通三。約理，可知。約行者，謂不善不生，妄想不起，言語道斷，智無分別，定無行處，如、智兩冥。此六究竟，即是果相。今推徵云：若一是法，餘則應非；一一皆爾。若謂總是，則和合不實。隨得一法，即應得餘。和合而成，則無和合。若以無合而為法者，無合之法豈當有耶？又此舉法，皆舉寂滅、不生等者，欲明一一自虛。法即非法，梵行何從？
鈔：疏第八、觀法中三：初、通辨意。二、然法有下，釋文。言謂不善不生者，謂約理，則法本不生；約行，則無不善可生。故淨名經云：不善不生，善法不滅。餘義可知。此六下，約果。三、今推徵下，後明觀相，亦是一異因緣門破。從若以無合下，遮救。救云：即此無合是真法矣。故今答云豈當有耶。後又此舉下，就文，顯意。
若僧是梵行者，為預流向是僧耶？預流果是僧耶？一來向是僧耶？一來果是僧耶？不還向是僧耶？不還果是僧耶？阿羅漢向是僧耶？阿羅漢果是僧耶？三明是僧耶？六通是僧耶？
疏：第九、觀僧十事，前八約人，後二就德，且依小說。言預流者，始超凡地，預聖流故。一來者，修惑未盡，一度來生欲界中故。不還者，欲界惑盡，更不還來生欲界故。阿羅漢者，此有三義：一名殺賊，已斷一切諸煩惱故；二名不生，三界之生永已盡故；三名為應，應受人、天大供養故。有四向者，向於果故，謂斷三界見惑，有十六心，至第十五道類忍時，名初果向；至第十六即入修道，名須陀洹果；欲界修惑分為九品，斷至五，二向；斷六，一來果；斷七或八品，名第三果向；九品全斷盡，即得不還果；次斷上二界修惑，乃至有頂八品惑盡，名阿羅漢向；三界見、修都盡，得阿羅漢果。
鈔：疏第九、觀僧，且依小說者，大乘亦有四果故。言預流者，俱舍云：諸無漏道總名為流。初預此流，故名預流，謂斷見道煩惱盡，忍、智具足故。二、一來者，欲界九品煩惱能潤七生，已斷六故。次下當知。疏謂斷三界見惑者，不同修惑分三界別，一時斷故。言十六心者，即苦法忍、苦法智、苦類忍、苦類智、集法忍、集法智、集類忍、集類智、滅法忍、滅法智、滅類忍、滅類智、道法忍、道法智、道類忍、道類智，為十六心。謂觀欲界苦，有苦法忍、苦法智。觀上二界，名苦類忍、苦類智。餘三亦然，故有十六。夫言見道，見未曾見。道類忍中已見上苦，故第十六不名見道，便入修道。廣說其相，如迴向品。
疏欲界修惑分為九品者，亦俱舍文。合其二處偈文，一云：依十五心位，建立眾聖者：具修惑斷一至五向初果斷次三向二離八地向三；次論云：次依修道道類智時，建立眾聖有差別者，頌曰：至第十六心隨三向住果。上皆二十三論。此下第二十四論云：已辨住果，未斷修惑，名為預流，生極七返；今次應辨斷位眾聖，且應建立一來向果，頌曰：斷欲三四品三二生家家斷至五二向斷六一來果。釋曰：初二句明家家，謂預流進斷修惑。若三緣具，轉名家家：一、由斷欲修惑三、四品故，二、由成無漏根故，三、由更受三、二生故。頌中略無成根之言。以理合有，略故不說。若斷三品，名受三生；若斷四品，名受二生。謂九品惑能潤七生，且上上品惑能潤兩生，上中、上下、中上各潤一生，中中、中下合潤一生，下三品惑共潤一生。既上三品能潤四生，故斷上三，四生已損，名受三生。更斷中上一品，復損一生，故斷四品，總損五生，但受二生。故云三二生家家也。所以無斷一、二品惑名家家者，以得初果，起大加行，必無斷一一，不斷第三。有死生者，亦無斷五生家家者，由斷五必斷第六，即證一來，無一品惑能障於果故。若無一品能障果者，何以有斷八品，未斷第九，而有死生？答：第九一品：一者、斷竟得果，二者、復超欲界。故此第九能障於果。六不超界，故不障果。言家家者，家不一故。家家有二：一、天家家，或於欲天受三、二生；二、人家家，即於人中受三、二生，後證圓寂故。已釋上半，下半明其向、果。既斷六品，得於一來，故斷下五，名趣向第二。論次名不還云：斷七或八品一生名一間此即第三向斷九不還果。釋曰：有三緣具，名為一間。上之二句即是二緣。更有第三，得無漏根，以為能治。易故不說，同前家家。以下三品共潤一生，故斷七、八，餘第九在。亦有一生而為間隔，故名一間。有一品惑，不證不還；有一生在，不證圓寂。皆名一間。即此一間是不還向。九品全斷，更不還來生於欲界，成不還果。羅漢向、果。在文，可知。
疏：今此欲明梵行，粗陳名目；若廣引婆沙、俱舍、雜集、瑜伽，則清淨梵行有累名數。力有餘者，付在說時。
鈔：疏今此欲明下，明不廣之由。
疏：此中觀意，謂僧名和合，而有八輩，一若是僧，餘則應非。又一一別辨，則無眾義；集此無眾，豈成眾耶？況於入流無所入等，以無為法而有差別，則其體自虛。
鈔：疏此中觀意，辨作意觀察，就因緣門明無性性空。疏況於入流無所入等，上總集八輩以明性空。今明一一皆不可得，即金剛般若經意。彼經佛問須菩提云：須菩提！於意云何：須陀洹能作是念：我得須陀洹果不？須菩提言：不也，世尊！此問答。何以故？須陀洹名為入流，而無所入不入色、聲、香、味、觸、法。是名須陀洹。二問斯陀含。答云：何以故？斯陀含名一往來，而實無往來。是名斯陀含。三問阿那含。答云：阿那含名為不來，而實無來。是故名阿那含。四問阿羅漢。答云：實無有法，名阿羅漢。世尊！若阿羅漢作是念：我得阿羅漢道，即為著我、人、眾生、壽者。世尊！佛說我得無諍三昧，人中最為第一，是第一離欲阿羅漢。我不作是念：我是離欲阿羅漢。世尊！我若作是念：我得阿羅漢道，世尊則不說須菩提是樂阿蘭那行者。以須菩提實無所行，而名須菩提是樂阿蘭那行。釋曰：此是第五勝中無慢住處中文，明四果人已捨慢故。此中大意，皆明四聖心離見、慢，契第一義故，不生念矣。初果初入聖流，不入塵境，方名入流。若念得果，入法塵矣。故不入塵，則無念矣。下三果例知。今疏意云：合於八輩，已顯僧寶性空。況一一無念契真，何有僧可依也？
疏以無為法而有差別，亦是彼經次前之文。經云：須菩提！於意云何：如來得阿耨多羅三藐三菩提耶？如來有所說法耶？須菩提言：如我解佛所說義，無有定法得阿耨多羅三藐三菩提，亦無有定法如來可說。何以故？如來所說法，皆不可取、不可說、非法、非非法。所以者何？一切賢聖，皆以無為法而有差別。釋曰：今但用後釋文，前之一段亦可證前觀法，故具引之。謂一切聖人由證無為有淺、深故，而有差別；別同無為，即無差矣。無為之中，何有八輩凡、聖相耶？故皆契性空矣。上一段經即證得法身住處文中，智相證得法身文也。
疏：後二就德。德若是僧，何須八輩？離法無人，離人無法，一一窮究，為僧者誰？僧體既虛，梵行安寄？
若戒是梵行者，為壇場是戒耶？問清淨是戒耶？教威儀是戒耶？三說羯磨是戒耶？和尚是戒耶？阿闍梨是戒耶？剃髮是戒耶？著袈裟衣是戒耶？乞食是戒耶？正命是戒耶？
疏：第十、觀戒。戒為行體，亦賴眾緣。從緣成戒，戒性如空。起心持者，是謂迷倒。無善，無威儀，不雜二乘心，是名持淨戒。此戒乃名真梵行也。
鈔：疏第十、觀戒，文三：初、總明；二、其中下，別釋；三、若依菩薩下，料揀。今初，上來九門結觀於後，獨今此段先明實觀。疏戒性如空等者，即法句經。六度皆有偈文：布施云：說諸布施福於中三事空究竟不可得施福如野馬；戒云：若說諸持戒無善無威儀戒性如虛空持者為迷倒；忍云：若見瞋恚者以忍為羈鞅知瞋等陽燄忍亦無所忍；精進云：若說諸精進為增上慢說無增上慢者無善無精進若起精進心是妄非精進若能心不妄精進無有涯；定云：若學諸三昧是動非坐禪心隨境界流云何名為定；般若云：森羅及萬象一法之所印云何一法中而生種種見一亦不為一為欲破諸數淺智之所聞見一以為一；結云：若有聞斯法常修寂滅行知行亦寂滅是則菩提道。釋曰：今疏釋戒，但用戒文而離破、倒。餘者乃義引耳。
疏不雜二乘心者，即涅槃文。是名持淨戒等，總結上文也。
疏：其中十事：前八是受，後二是隨。受中壇場，得戒之處；問淨、教儀，並教授師；三說羯磨，即得戒法；和尚，得戒根本；阿闍梨者，正即二師，義兼七證；剃髮、著衣，是戒外相。隨中乞食，四依之一；正命，謂離四邪、五邪。
鈔：疏乞食，四依之一者，四依，謂：一、長乞食，二、糞掃衣，三、塚間樹下坐，四、食腐爛藥。亦名四聖種。智論七十二云：又受戒法，盡形壽著衲衣，乞食，樹下住，服弊棄藥。於四種中，頭陀己攝三事。若俱舍、正理、婆沙，前三所得食、衣、臥具喜足為三；四、依有、無有樂斷樂修聖種。所以不同者，智論意顯先古四聖種，即是四依；婆沙等依新論師，除藥加第四，以前三為道資緣，四為道體性。言聖種者，謂善故，無漏故，名聖；即此能生諸功德法相續不斷，故名為種。故云乞食，即四依之一。言四邪者，智論第四釋：比丘名乞士。清淨活命，故名乞士。如經中說：舍利弗入城乞食，得已，坐食。有梵志，名淨目，問言：汝食耶？答言：食。淨目言：下口食耶？答言：不。仰口食耶？答曰：不。方口食耶？答曰：不。維口食耶？答曰：不。淨目言：食有四種。我今問汝，汝皆言不。我今不解，汝當為說。云何下口食。舍利弗言：有出家人，合藥、種穀、植樹等，不淨活命者，是名下口食。觀視星宿、日月、風雨、雷電、霹靂，不淨活命者，是名仰口食。曲媚豪勢，通使四方，巧言多求，不淨活命，是名方口食。學種種呪術，卜算吉凶，有如是等不淨活命者，是名維口食。我不墮是四食中，我用清淨乞食活命。淨目聞已，歡喜信解。舍利弗因為說法，得須陀洹。五邪者，即智論二十二。已見淨行品。今更重舉：一者、為利養故，詐現異相奇特；二者、為利養故，自說功德；三者、為利養故，占相吉凶及為人說；四者、為利養故，高聲現威，令人畏敬；五者、為利養故，稱說自己所得利養，以動人心。邪因緣活命，故為邪命。
疏：若依菩薩戒，類例上文，具如善戒經及彌勒菩薩所造受菩薩戒羯磨所辨。此上十境，正約菩薩，旁兼聲聞。設依小受，修觀，則為菩薩，即如此方。又善戒經，欲受菩薩戒，皆先具受前之三戒。故所觀境通於大、小，其能觀智唯實教大乘。上來尋思觀竟。
鈔：疏若依菩薩下，第三、料揀。前列十事，參大、小乘，此方菩薩律儀闕故。於中有四：一、總引二文，彰大、小異。彌勒羯磨，唯請一師，須歸三寶，別有羯磨文等。二、此上十境下，次出對會所以。以西天大、小抗行，寺居不雜，是故結云即如此方。謂依小乘受，行大乘行。三、又善戒經下，正示大、小二相不同。言先受前之三戒者，彼經第五菩薩戒品云：在家、出家戒有三種：一者、戒，二者、受善法戒，三者、為利眾生故行。釋曰：此即三聚也。次云：云何名戒？所謂七眾戒：比丘、比丘尼、式叉摩那、沙彌、沙彌尼、優婆塞、優婆夷。菩薩摩訶薩若欲受持菩薩戒者，先當淨心受七種戒。七種戒者，是淨心趣菩薩戒。如世間人欲請於王，先當淨治所居屋宅。是七種戒，俱是在家、出家菩薩所受。菩薩戒者亦復如是，俱是在家、出家菩薩所受。釋曰：上語七眾，通於男、女等。今辨三戒，唯約比丘。謂五戒、十戒、二百五十，此三以為菩薩戒前之方便也。彼經云：若言不具優婆塞戒，得沙彌戒，無有是處；不具沙彌戒，得比丘戒者，亦無有是處；不具如是三種戒，得菩薩戒，亦無有是處。譬如重樓四級，乃至不從三級至第四者，無有是處。釋曰：以此故須先受三也。四、故所觀境下，結成本義。所觀通大、小者，依菩薩受，亦是所觀；依小乘受，亦是所觀。能觀智唯實教大乘者，即相同性，離相戒故。
如是觀已，於身無所取，於修無所著，於法無所住。過去已滅，未來未至，現在空寂。無作業者，無受報者。此世不移動，彼世不改變。
疏：第四、如是觀下，辨觀成之相。望前尋思，即為觀益；望後得正覺果，此但如實觀成，文分為三：初、約所觀十境，如實觀成；二、此中何法下，約所成梵行，如實觀成；三、如是觀察下，結成梵行清淨之相。
今初，有十句，初六句明三輪清淨觀：一、不取能持戒眾生言身兼口、意也，二、不著所修行事，三、不住於戒法亦即是事亦通不住前法。次三句以三時門明不住持戒時，兼釋上不取等言。三世推求，不可得故。已滅、未至，空理易明；現在多滯，偏語空寂。以剎那不住，過、未分之，故空寂也。次二句明二空觀成。作、受者人，業報是法。後二句以不遷理釋成因、果空義。此世不移動，謂不從今至後；彼世不改變，謂不從後至今。是為因自昔滅，無力感果；果不俱因，無力酬因。何有報受？以物各性住，性本空故。
鈔：疏第四、如是觀下，辨觀成之相者，即如實觀成。此有二意，今從後意標名。言望前尋思，即為觀益者，前來作意觀察十境，故為尋思，即念想觀猶未除故；今念想觀除，故為前觀之益。義同四加行中四尋思、四如實也。
疏初六句明三輪清淨者，謂具離三輪。然準瑜伽第六：六度各有三輪不同。施三輪者：一、施者，二、受者，三、施物。今皆離之。戒離三輪者，離眾生、事、時分別；忍離三輪者，離自、他、過失分別；進離三輪者，離眾生、高下、事用分別；定離三輪者，離境界、眾生、惑分別；般若離三輪者，離境界、智、眾生分別。今言六句明三者：一即離眾生，二、三皆離事。言亦通不住前法者，以第三句通不住前眾生及事，不住即離故。次三句三時門，通是離時耳。兼釋不取等言者，即以三時釋上三句；不取等者，等取不著、不住。言以剎那不住，過、未分之者，剎那生時，未生即未，已生即過，故云已、未分之。影公云：如疾炎過鋒，奔流逕刃。刃上一毫，亦為二分，故無現在。故空寂也，以求現不得故。
疏後二句以不遷理釋成者，即肇公不遷論意。問明已用，今復用之。疏文有四：一、標；二、此世下，用論文釋經。論云：是為昔物自在昔，不從今以至昔；今物自在今，不從昔以至今。故仲尼曰：回也見新，交臂非故。如斯，則物不相往來明矣。三、是為因自昔滅下，以論意出經意。四、以物各性住下，釋不遷所以。上句即肇論所以；後性本空故，疏出所以，亦是論意。如下云：既無往返之微朕，復何物而可動哉？又云：是以言常而不住，稱去而不遷。不遷故，雖往而常靜；不住故，雖靜而常往。雖靜而常往，故往而不遷；雖往而常靜，故住而不留矣。斯則即動即靜之義。故前標云：必求靜於諸動，故雖動而常靜。但以正釋，即言物各性住，則唯前意。斯則假其性住，破其遷流耳。
此中何法名為梵行？梵行從何處來？誰之所有？體為是誰？由誰而作？為是有？為是無？為是色？為非色？為是受？為非受？為是想？為非想？為是行？為非行？為是識？為非識？
疏：二、約所成梵行，如實觀成者，有十一句。初句總顯無名，十已空故；餘句為別。一不從十生，二非屬身等，皆十已空故。上二句約緣以徵。次二句就體以徵，初句明離前十外，無別無作戒體；十外有體，不假前十。次句亦無有作，作之受，隨前已空故。次句雙非顯中，無性防非故。次五句約五陰，有二意：一、就戒體，有說無作戒體，體即是色；有說非色、非心。五蘊之內，初一是色，後四是心。今言為是色者，顯非是色，以其所立無表，依表生表色、無表色。今明觀意，表色尚空，何有無表？為非色者，顯非非色也。從色生於戒，尚不名為色；從色生於戒，豈是非色耶？言為是識者，意顯非心。若言是心者，一切皆有心，應常有梵行，是知非心也。若言非心，木、石應梵行，是知非非心也。若言非色、非心，行蘊攝者，但是行蘊，應皆名戒。二、就修行，梵行不離五蘊。若即蘊者，有蘊皆梵行；若離蘊者，豈是我梵行？故後結云皆不可得。
鈔：疏有說無作戒體，體即是色者，即薩婆多宗也。有說非色、非心者，即曇無德宗義。依成實論立。疏今言為是色者，顯非是色者，其為是之言，此徵辭也。故雙徵云：為是色？為非是色？徵此二法，俱不可得。應假答云：非是色，亦非非色。今疏離斯二句，便破兩宗：上句破有宗，下句破德宗。今初顯非是色，正破色也。以其所立無表，依表生表色、無表色者，即出有宗所立色為戒體文也。然俱舍。界品立有無表色，有三師義：一、雜心師云：表色有變礙，無表隨彼，亦受色名，如樹動時，影必隨動。論主難云：此釋不然，無變礙故。又難云：表滅時，無表應滅，如樹滅時，影必隨滅。二、云：有釋所依大種變礙，故無表業亦名為色，即有宗義。若爾，所依有變礙，故眼識等五亦應名色。此難不齊。無表依止大種轉時，如影依樹，光依珠寶，眼識等五依眼等根，則不如是，唯能為作助生緣故。意云：不應以眼等為增上緣之疎依，難親緣故。論主又破云：此影依樹，光依寶言，且非符順毗婆沙義。彼宗影等顯色極微，各自依止四大種故。論主又縱破云：設許影、光依止樹、寶，而無表色不同彼依。彼許所依大種雖滅，而無表色不隨滅故。三、復有別釋：彼所難言：眼識等五所依不定。或有變礙，謂眼等根；或無變礙，謂無間意。無表所依，則不如是。故前所難定為不齊。變礙名色，理得成就。此即論主成第二師，故名第三。釋曰：上來三義，但是二意，以其第三成第二故。雖有二義，並依色成無表色義。故涅槃云：菩提王子意疑比丘善心受戒至惡、無記，應名失戒。故經問云：若有比丘護持禁戒，若發惡心，當知是時失比丘戒。佛言：戒有七種。從於身、口有無作色。以是無作色因緣故，其心雖在惡、無記中，不名失戒，猶名持戒。以何因緣名無作色？非異色因，不作異色因果。釋曰：此有兩重問、答之意。前答不失戒因，因無表故；後非異色因下，自釋無表得色名因由。言非異色因者，明以色為因，不是異色之外，別物為因；言不作異色因果者，明作色果也，不作異色之外，別物之果。既以色為因，與色作果，故無表戒得成色也。若將此文釋不失戒，則成不知問答之本。餘諸異義，恐繁且止。然今疏意但取彼立無表是色，而為所破，不剋定彼無表色義。若取文同，即雜心義。
疏今明觀意者，即破意也。執破觀成。然此正破雜心，不同俱舍破意。彼破其立義不正，今破遣相顯理耳。
疏為非色者，顯非非色者，破德宗意。彼立意云：非變礙故，不可為色；非慮知故，不可名心。即非色、非心，不相應行攝。破意可知。
如是觀察，梵行法不可得故，三世法皆空寂故，意無取著故，心無障礙故，所行無二故，方便自在故，受無相法故，觀無相法故，知佛法平等故，具一切佛法故，如是名為清淨梵行。
疏：第三、結成梵行清淨之相，以無得故，文有十一句：初句為總。次九句別顯無得：一、由上三世皆空故。二、由於身無所取，於修無所著故。三、言心無障礙者，即前於法無所住故，如風行空無有礙故。四、作、受二念不現行故。五、雖空，不礙涉有故。六、七涉有，不迷於空，故受、觀無相。受謂忍可於心，觀謂起用於境。八、結歸平等。大般若。曼殊室利分云：我不見有一法非佛法者。故無法不等。九、一收一切，方顯具德圓融。末後一句總以結酬。由上義故，名淨梵行。上辨自利行淨竟。
鈔：疏雖空，不礙涉有故，此釋方便自在，即顯雖無心於持、犯，而七支皎淨、三業無瑕，攝善、利人，無不為矣。以前觀空非斷、滅故。疏我不見有一法非佛法者，前已曾引，謂不毀不持，法界平等。由此該融，故有第九，一具一切也。
復應修習十種法。何者為十？所謂：處非處智、過現未來業報智、諸禪解脫三昧智、諸根勝劣智、種種解智、種種界智、一切至處道智、天眼無礙智、宿命無礙智、永斷習氣智。於如來十力，一一觀察，一一力中有無量義，悉應咨問。聞已，應起大慈悲心，觀察眾生，而不捨離；思惟諸法，無有休息；行無上業，不求果報；了知境界如幻，如夢，如影，如響，亦如變化。
疏：第二、復應下，明利他行淨，文分為二：初深觀果智，即利他之方便；後慈念眾生，成無緣四等。是則自利、利他，上求、下化，皆具足也。
今初，文三：初、舉法應修，謂梵行體也。緣體宛然，一心湛寂，梵行用也。不思不造，萬行沸騰，故不但心觀圓明，復應廣集佛智。二、何者下，徵起別列，可知。三、於如來下，結勸廣學。
第二、聞已下，慈念眾生，成無緣四等，文有四句：一、雙起慈、悲，如犢母隨子；二、思惟藥病，成大法喜；三、即行無求，以成大捨；四、智了諸境，導成無緣。此中五喻，廣如十忍。然釋有通、別。別者，如幻，似有，不實故。似有，故假；不實，故空。此二不二，成中道智。如夢者，虛妄見故。如影者，從業緣現故。如響者，屬諸因緣故。如變化者，須臾變滅故。若如是了境，即終日化而無化，亦為眾生說如斯法，是謂利他梵行清淨也。
鈔：疏此中五喻者，疏文顯指十忍，暗用淨名，文並可知。
若諸菩薩能與如是觀行相應，於諸法中不生二解，一切佛法疾得現前。初發心時即得阿耨多羅三藐三菩提。知一切法即心自性，成就慧身，不由他悟。
疏：第二大段若諸菩薩下，答因所成果問，文中分二：先、牒前因深。初總指前文。不生二解，別舉其要，即所行無二。二、一切下，酬其果滿。先標，後釋。
今初，由理觀深玄，了性具足，萬行齊修，故令大果無邊、德用、現證在即。一切，明其果大；疾現，語其速證。後初發心下，釋。先釋疾現之言，後釋現前之相。今初，上言疾得，疾在何時？故云初發心時。何法現前？謂無上菩提也。後知一切下，釋現前之相，亦是出其所因。何者？夫初心為始，正覺為終。何以初心便成正覺？故今釋云知一切法即心自性故，覺法自性，即名為佛故。下經云：佛心豈有他正覺覺世間。斯良證也。斯則發者，是開發之發，非發起之發也。何謂現前之相？夫佛智非深，情迷謂遠；情亡智現，則一體非遙。既言知一切法即心自性，則知此心即一切法性。今理現自心，即心之性已備無邊之德矣。成就慧身者，上觀法盡也，正法當興；今諸見亡也，佛智爰起。覺心，則理現；理現，則智圓。若鏡淨明生，非前，非後，非新，非故，寂照湛然。不由他悟者，成上慧身，即無師自然智也。又不由他悟，是自覺也；知一切法，是覺他也；成就慧身，為覺滿也。成就慧身，必資理發。見夫心性，豈更有他？若見有他，安稱為悟？既曰心性，自亦不存。寂而能知，名為正覺。豈唯定之方寸，不取，則於人哉？況初、後圓融，不待言也。梵行品竟。
鈔：疏第二大段等者，此下義則深玄，在文，可見，但當細尋，更不繁舉。其開發之發等，後品當知。不由他悟含有三義，如十住品。謂見夫心性，性外皆他。自亦不存，兼顯以心為自，心外為他。今自心不存，豈心外取法？豈唯定之方寸等者，顯自心為自，他人為他。前十住品從粗至細，今此以細況粗耳。
疏：初發心功德品第十七：初、來意者，謂前二品明位及行，今顯勝德，舉初況後，巧顯深勝，故次來也。又前品末云：初發心時便成正覺。未知此心有何功用頓得爾耶？今釋此義，故次來也。
鈔：初發心功德品第十七：言舉初況後，巧顯深勝者，初發心位劣，功德難思；後後位高，德無涯矣。
疏：二、釋名者，初有二義：一、三種發心之初，二、十住之初。發亦二義：一、發起上求；二、三德開發，能知三世佛智故，永斷一切疑網故，得如來一身、無量身等故。在於信位，久已研窮，至此位中，豁然開悟，故得功齊果位。攝德無邊，受斯稱矣。
鈔：疏一、三種發心之初者，起信論發趣道相中，論云：略說發心有三種相。云何為三？一者、信成就發心，二者、解行發心，三者、證發心。
今即第一，故云三種中初。所以知是初者，論云：信成就發心者，依何等人，修何等行，得信成就，堪能發心？所謂依不定聚眾生，以有熏習善根力，故信業果報，能起十善；厭生死苦，求無上菩提，得值諸佛，親承供養；修行信心，經一萬劫，信心成就故；諸佛、菩薩教令發心等，或以大悲自能發心，或因正法欲滅，以護法因緣能自發心。如是信心成就得發心者入正定聚，畢竟不退，名住如來種中正因相應。次說發三種心。已如十住品。又云：發是心故，則得少分見於法身；以見法身故，隨其願力，能現八種利益眾生，所謂從兜率天退等。
二、解行發心者，當知轉勝，以是菩薩從初正信已來，經於第一阿僧祇劫，將欲滿故，於真如法中能深解現前。所修離相，以知法性無慳貪故。隨順修行檀波羅蜜等。
三、證發心者從淨心地乃至菩薩究竟地中證何境界？所謂真如，以依轉識說為境界。而此證者無有境界，唯真如智名為法身。是菩薩於一念頃能至十方無餘世界，供養諸佛，請轉法輪，唯為開導利益眾生，不依文字。釋曰：上已明三種發心。第三登地已上，第二從十行發迴向心，以十行中能解法空，順行十度，行法純熟，發迴向心；從其因邊，名為解行。今非後二，正與初心相應故。
疏二、十住之初者，揀餘九住，彼名初發心住故。發亦二義：一、發起上求者，望後論發。二、三德開發者，望前論發。從初信心始入佛法，即發趣求如來果位。寂、照雙流，常觀心性，功行既著；至此開發，如發金藏，見真金等。於中四意：初、標。二、能知下，示三德相，即下經文。三、在於信位下，釋開發義。言研窮者，從初信入，寂、照雙流，常觀心性，精修諸度；以此為因，豁然開悟是開發相，如發金藏，了見分明。四、故得下，仍前釋於功德之義。
疏：三、宗趣者，即以初心攝德為宗；令物窮究，發心為趣。
鈔：疏三、即以初心下，第三、宗趣。於中二：一、正釋宗趣；
疏：然住會發心，定是信成就攝。解、行及證，自在後文。
鈔：二、然住會下，揀異釋。於中三：初、正揀，二、遮破，三、結成。今初，即安國意。然彼有二意：一云：此中三賢別說十地，十地一會總說十地，故其四會皆是十地；二者、以此品中文義深奧，同十地故。今疏一文，一時雙破，而正破初意。今是十住之會說初發心，是明信成就攝。後二自屬第五、六會，何得渾和？若言別說、合說，略有四失：一、令此經無三賢義。二、令餘經三賢虛設。三、成此經文義雜亂，謂以地義名住、行、向故。四、何不一天總、別說耶，而歷四天？蓋有所表。是知此說殊乖教理，故云住會發心，定是信成就等。
疏：生如來家，自約解說，不應謂此便是證收。若謂久習無明，云何頓成大智者，豈不聞冥室千年之暗，一燈倏忽頓除耶？若謂云何能知三世佛法者，豈不聞具縛凡夫能知如來祕密藏耶？餘義至文當釋。
鈔：疏生如來家，自約解說下，第二、遮破。彼云：據文既云初發心時便成正覺，應是初地。況下經云以生如來廣大家能生三世諸佛家永斷一切諸疑網盡除一切諸障礙。若非初地，安得爾耶？豈有久習無明，纔一發心，便成大智？能知前際一切諸佛。如來成等正覺乃至涅槃，能信後際一切諸佛所有善根，能知現在一切諸佛所有智慧，即能震動一切世界等耶？若謂不作齊限，而能爾者，今何不發耶？已發，何不能爾耶？以斯義理，應知證發。釋曰：此中，彼釋自有三段：一、正立；二、豈有久習下，引文反質；三、若謂不作下，縱破法性。今疏文中亦有三節，但通前二。今初通其第一正立，彼以有生家，故名證發心。今揀生家不同，故非證也。然彼引四句，今但通一，餘例可知。且通生家，生家有六，如法界品。前十住內亦說生家。家言雖同，而義有異。豈以解生同證生也？解生，生菩提心家；證生，生真如家。故不同也。此義若成，其餘皆成故，故不通餘也。若通餘三者，既許解生，何得不能生三世佛家，斷諸疑網，除諸障礙？又彼初云初發心時便成正覺，最初建立，是初地義。此義，前品已曾廣釋，故不通耳。
疏若謂久習無明下，即第二通其引文反質。彼引四句，今為兩節通之。初通久習無明，文可知也。後若謂云何下，三通知三世佛法，此即涅槃第六如來性品，南經即四依品，云：有四種人，能護正法，建立正法，憶念正法，能多利益，憐愍世間，為世間依，安樂人、天。何等為四？有人出世具煩惱性，是名第一；須陀洹人，是名第二；阿那含人，是名第三；阿羅漢人，是名第四。云何名為具煩惱性？若有人能奉持禁戒，威儀具足，建立正法；從佛所聞，解其文義，轉為他人分別宣說所謂少欲是道，多欲非道，廣說如八大人覺；有犯罪者，教令發露、懺悔、滅除；善知菩薩方便所行祕密之法，是名凡夫，非第八人。第八人者不名凡夫，名為菩薩，不名為佛。釋曰：遠公亦名為種性解行人，非是登地，此初依人。既云具縛能知祕密，何言十住不能知耶？前義若成，動剎何惑？其第三段縱破法性，文理易故，疏不通之。意云：此中非獨作無齊限，便得爾也。亦久研窮，方至此位，何得為此無理難也？
疏：夫機差教別、聖旨深玄，並未證真如，同居學地，共詳聖智，誠曰才難。且以淺為深，有符理之得；以深為淺，有謗法之愆；以遠為近，則有益於行人；以近為遠，則法非我分。
諸佛說教，貴在俯就物機。後輩學人，若欲高推聖境，儻失大利，豈不傷哉！且夕釣磻谿，朝升台輔，豈與夫明經常選，而語其優劣者哉！況纔生王宮，貴極臣佐，寧同百戰夷項，備歷艱辛！況十千劫之功高，亦非聊爾人耳！是以語其智，等虛空而非類；論其德，碎塵剎而難量。極念、劫之圓融，盡法門之重現。初心契於智海，豈有邊涯？猶微滴入於天池，齊無終始。故經云：發心畢竟二不別如是二心先心難。法慧仰推，良在此也。如或未喻，勝鬘有文：惟佛能知，斯言無過。餘如賢首品。
鈔：疏夫機差教別下，第三、結成前義。於中有六：一、歎深謙推，二、進退立理，三、結成損益，四、舉例證成，五、況出功高，六、引文成立。今初，初雙明教旨深玄，歎法也；次明未證，謙也；後共詳下，推也。
疏且以淺下，第二、進退立理，明有損、有益。初住頓具佛法，深也；而推在登地，地前所無，淺也。故成謗法。智度論云：謗有二種：一者、言此非佛說等，即為深重，墮大地獄；二者、說不契理。並為謗法，即深為淺是也。且以淺為深等者，以初住之淺釋為圓融該博，深也。豈非符合於理？理本具故。然此二對亦是泛舉一切深、淺法也。以遠為近者，一僧祇滿，方證初地，遠也；今為初住，近也。則一生有望，豈非有益行人？以近為遠者，初住，近也；而推在登地，此為遠也。未歷僧祇，何由造此？故云法非我分。
疏諸佛下，第三、結成損益，可知。
疏且夕釣磻谿下，第四、舉例證成。以君臣為一對。磻谿，即是太公垂釣之處。頓為武王之丞相，豈要歷資？略舉一事，其例甚多。諸葛亮受黃鉞於茅廬，韓信昇將壇於一卒，蔡澤奪范睢之印，張儀霸秦主之威，皆布衣也。纔生王宮，約主，亦是外事；約經，即七十八中譬如王子初生，即為耆舊臣佐禮敬。此菩提心亦復如是。出現品云：如轉輪王所生太子，具王相者，七寶不散，即紹輪王。若約外典，其事甚多，如周成王、晉獻公，皆自小為人主。百戰夷項，即漢高祖。古人詠史云：百戰方夷項三章且代秦功歸蕭相國氣盡戚夫人。十年征戰，七十二瘡，方南面稱孤。在位無幾，豈與上同？
疏況十千劫下，第五、況出功高。以修行十千劫，方入初住，成正定聚，亦非但發無分限心即得爾也。言非聊爾人耳者，聊爾為且略也。史書敘周公為文王之子、武王之弟、成王之叔，非聊爾人耳。今借此言用之。疏是以語其智下，即是功高所成之德也。天池即海也。
疏故經云：發心畢竟二不別下，第六、引文成立，即涅槃文。下半頌云：自未得度先度他是故我禮初發心。至法界品，當更廣引。法慧仰推即當經意。如或未喻者，未喻即未曉也。勝鬘有文，十地廣釋。勝鬘說三種智，此即第三仰推智也。
爾時天帝釋白法慧菩薩言：佛子！菩薩初發菩提之心，所得功德，其量幾何？
疏：次正釋文，長分為七：一、天王請說分，二、歎深難說分，三、約喻校量分，四、就法略示分，五、動地興供分，六、他方證成分，七、以偈重頌分。又釋，於中分二：初長行，後偈頌。前中亦二：初此界，後結通。前中亦二：初正說，後證成。前中亦二：先問，後答。
今依前辨，初中天帝問者，在彼宮故。聞前速成，生疑念故。菩提心是萬行主故。問法慧者，是會主故。初心具後之德，唯慧境故。下正顯問端，雖則正問功德，下法慧答功德之量，便顯發心之相，是為菩薩善巧辯才。
法慧菩薩言：此義甚深，難說，難知，難分別，難信解，難證，難行，難通達，難思惟，難度量，難趣入。
疏：第二、法慧菩薩言下，歎深難說。所以歎者，法體深廣。去疑，令樂故。下寄言顯說，未盡其源故。於中初句總。言甚深者，謂約時，深徹後際；約德，深至佛果；約理，深同法界；約行，深包萬行。並深中之極，故云甚深。又數廣難量，理玄叵測，雖深非甚；今即少而多，即事而理，初心具後，是謂甚深。下十句別。由斯十義，故曰甚深。於中初四能、所對辨，各前能、後所。一、離言，故難宣示；二、無相，故超心識；三、非自力辯能分別；四、非劣慧能信解。後六通能、所證：五、非有所得及一慧能證，六、非起行及一行能行，七、次第修慧不能通達，八、九、思慧不能思惟籌度，十、聞慧不能信向趣入。此六，後後劣於前前，巧顯深也。所以廣說難者，非唯成上甚深，正誡今後令信。
雖然，我當承佛威神之力，而為汝說！
疏：第三、雖然下，約喻校量分。於中二：初、結前生後。謂約自力，則甚深；承力，則可說。
佛子！假使有人以一切樂具供養東方阿僧祇世界所有眾生，經於一劫，然後教令淨持五戒，南、西、北方、四維、上下亦復如是，佛子！於汝意云何：此人功德寧為多不？天帝言：佛子！此人功德，唯佛能知，其餘一切無能量者。法慧菩薩言：佛子！此人功德比菩薩初發心功德百分不及一，千分不及一，百千分不及一，如是億分、百億分、千億分、百千億分、那由他億分、百那由他億分、千那由他億分、百千那由他億分、數分、歌羅分、算分、喻分、優波尼沙陀分亦不及一。
疏：二、佛子下，正顯校量中有十一大喻：一、利樂眾生喻，二、速疾步剎喻，三、知劫成壞喻，四、善知勝解喻，五、善知諸根喻，六、善知欲樂喻，七、善知方便喻，八、善知他心喻，九、善知業相喻，十、善知煩惱喻，十一、供佛及生喻。然此十一喻，後後過於前前，故皆捨置前前，更舉後後，巧顯深勝。又此諸喻，合有通、別。通，但通合發心德廣，謂如初喻中便合云：為悉知一切世界成壞等，此不同於喻也。別，謂所合同喻。但喻有分限，法無限耳。如初喻合云：不但為以一切樂具供養十方等。初一具通具別，下十略無通、合。此諸喻文，皆應有四：一、舉喻，二、徵問，三、領答，四、校量。初、後具四，中九略無中二。又諸喻內，一一皆有十重，皆應舉喻、問、答、校量，文無者略。
今初喻十重中，初一廣說，後九略明。初中有四：一、舉廣事，二、徵問，三、答顯廣，四、辨超過。今初，有三：先與現世益，文有三廣：謂供具、田、時；次然後下，與後世樂；後南、西下，類餘九方。二、徵問。三、答廣。並可知。四、超過中云歌羅者，此云豎。析人身上毛為百分中之一分也，或曰十六分中之一分。義譯為校量分。優波尼沙陀者，此云近少，謂少許相近，比類之分也。百千後即云億分者，中等數也。
鈔：疏或曰十六分之一者，如秤斤有十六兩故。然此言出涅槃第六如來性品云：若有眾生於四恆河沙佛所發菩提心，然後乃能於惡世中不謗是法，受持，讀誦，書寫經卷，為他廣說十六分中一分之義。雖復演說，亦不具足。供五恆佛，能說十六分之八分；六恆，說十二分；七恆，說十四分；八恆佛所，方說十六分，方具。遠公亦舉如秤，不別解釋。
疏此云近少者，即音義中引。大般若譯為塢波尼殺曇。塢波，近也；尼殺曇，少也。或云近對，謂相近比對；或謂極少也。
佛子！且置此喻：假使有人以一切樂具供養十方十阿僧祇世界所有眾生，經於百劫，然後教令修十善道；如是供養經於千劫，教住四襌；經於百千劫，教住四無量心；經於億劫，教住四無色定；經於百億劫，教住須陀洹果；經於千億劫，教住斯陀含果；經於百千億劫，教住阿那含果；經於那由他億劫，教住阿羅漢果；經於百千那由他億劫，教住辟支佛道，佛子！於意云何：是人功德寧為多不？天帝言：佛子！此人功德，唯佛能知。法慧菩薩言：佛子！此人功德比菩薩初發心功德，百分不及一，千分不及一，百千分不及一，乃至優波尼沙陀分亦不及一。何以故？佛子！一切諸佛初發心時，不但為以一切樂具供養十方十阿僧祇世界所有眾生，經於百劫乃至百千那由他億劫故，發菩提心；不但為教爾所眾生令修五戒、十善業道，教住四襌、四無量心、四無色定，教得須陀洹果、斯陀含果、阿那含果、阿羅漢果、辟支佛道故，發菩提心；為令如來種性不斷故，為充徧一切世界故，為度脫一切世界眾生故，為悉知一切世界成、壞故，為悉知一切世界中眾生垢、淨故，為悉知一切世界自性清淨故，為悉知一切眾生心樂、煩惱、習氣故，為悉知一切眾生死此生彼故，為悉知一切眾生諸根方便故，為悉知一切眾生心行故，為悉知一切眾生三世智故，為悉知一切佛境界平等故，發於無上菩提之心。
疏：後九略說中，文四同前。今初、併舉九事。樂具皆同一切。所經劫數，漸漸增多；其所教法，轉轉增勝。據初世界，亦合漸增，以此十前，文標一故，餘無者略。若十方共十，則界不增。第四校量中三：初、辨超過。二、何以故者，徵。徵意云：前云功德，除佛難知，何以比此，猶少非類？三、釋意有二：一、別翻前喻，謂發心無限，前有限故亦是反釋；二、為令如來種性不斷下，通對前十，總顯具德亦是順釋。
於中有十二句：初三總相對前辨勝：一、翻前小果，二、翻前限處，三、翻前有限眾生。下九句即下十喻之本：一即第三知劫成、壞喻本；二即第四善知勝解喻本，故下文云乃至垢解、淨解等；三即是第二速疾步剎喻本；四即第六及第十本；五即第九本；六即五、七本；七、八皆第八喻本；九、知佛境界平等，即第十一供佛喻本。
此中九句即佛十力智：一、知成、壞、垢、淨自性，即業報智；心樂，即種種解智；知煩惱，即漏盡智；生死，即天眼智；諸根，即根勝劣智；方便，即禪解脫三昧智；此及佛境，並是一切至處道智；心行，即種種界智；三世智，即宿命智；其處非處智，以是總故，亦是前三總句中攝。然此所知，皆約一切，無齊限也。下文廣釋其相。
佛子！復置此喻：假使有人於一念頃能過東方阿僧祇世界，念念如是盡阿僧祇劫，此諸世界無有能得知其邊際；又第二人於一念頃能過前人阿僧祇劫所過世界，如是亦盡阿僧祇劫，次第展轉乃至第十，南、西、北方、四維、上下亦復如是，佛子！此十方中凡有百人，一一如是過諸世界，是諸世界可知邊際。菩薩初發阿耨多羅三藐三菩提心所有善根，無有能得知其際者。何以故？佛子！菩薩不齊限，但為往爾所世界得了知，故發菩提心；為了知十方世界，故發菩提心，所謂：欲了知妙世界即是粗世界，粗世界即是妙世界，仰世界即是覆世界，覆世界即是仰世界，小世界即是大世界，大世界即是小世界，廣世界即是狹世界，狹世界即是廣世界，一世界即是不可說世界，不可說世界即是一世界，不可說世界入一世界，一世界入不可說世界，穢世界即是淨世界，淨世界即是穢世界；欲知一毛端中一切世界差別性、一切世界中一毛端一體性；欲知一世界中出生一切世界；欲知一切世界無體性；欲以一念心盡知一切廣大世界而無障礙，故發阿耨多羅三藐三菩提心。
疏：第二、佛子！復置下，明速疾步剎喻。然次下九喻，文皆分四：初、舉廣喻，二、辨超過，三、徵，四、釋。釋中，皆先反釋，後順釋。今初喻中，前三可知。四、釋中先反釋，彰前不及後；為了知下，順釋，辨此過前。於中十一句：初句總；所謂下，別，知世界相即、相入無障礙義。前七正明即、入。八、一毛端下，二對釋上即、入所由，略舉三門。初以法性融通門釋，謂一切世界差別性與一毛端體性無二故。是故事隨性融，此彼相即；事攬性起，彼此相入。各有同體、異體，準上，思之。九、一世界中出生一切世界者，此約緣起門釋。謂諸緣起更互相生，有其二義：一、約體，有體、無體義，是故相即；二、約用，有力、無力義，是故相入。亦有同體、異體義，並準上，思之。欲知一切世界無體性者，約無自性門，以大非定大，故能即小等。十、總結。欲以一念盡知如是廣無邊際、重重即、入無障礙事，故發菩提心。又此言知，偈中亦身往彼。
鈔：疏事隨性融，此彼相即者，如經一毛端中一切世界差別性者，謂一毛端性即是一切世界差別性。今一切世界即事，隨其法性，即一毛端，以性即毛端，諸界即性故。下句亦然。一切世界中性即是一毛端性，一毛隨性，即一切世界。上句多即一，下句一即多。
言事攬性起，彼此相入者，謂一毛端之事攬一切世界性成，故一切世界隨其多性在一毛中。下句亦然。一切世界攬一毛端性成，故一毛隨性徧在一切世界中。言各有同體、異體者，謂一毛端及一切剎為各有也。云何異體？一一剎等各有體故。云何同體？差別界體同一體故。今一毛中自有體性，是為異體；而同諸剎體，故曰同體。一一諸剎各自有體，即與毛端共同一體。今諸剎相隨其異體，即彼毛端之同體，故剎即毛端。毛端異體隨其同體徧於諸剎之異體故。彼體即剎，故毛即諸剎體。然上釋理、性融通之中，欲不廣出同、異體義，但有其意，如上文云。謂不異理之一事，具攝理、性時即同體義。令彼不異理之多事，隨所依理，皆於一中現，即異體隨同也。故云準上，思之。
疏謂諸緣起更互相生者，一毛之一由剎之多，剎為能生，毛為所生。因毛之一有剎之多，多為所生。所生無體，多即一毛；能生有體，毛攝諸剎。上毛為所生，反此，可知。一毛是能生，即是有力；諸剎是所生，即是無力。力攝無力，一毛有於多剎。多剎能生一毛，一毛即無力。力攝無力，毛入多剎。同體、異體，廣如玄中。
疏以大非定大，故能即小等者，等取小非定小，故能即大；及等染非定染，故能即淨；淨非定淨，故能即染等。至大有於小相，不壞於大，小入大也。反顯至小有於大相，不壞小相，則芥納須彌。
佛子！復置此喻：假使有人於一念頃能知東方阿僧祇世界成壞劫數，念念如是盡阿僧祇劫，此諸劫數無有能得知其邊際；有第二人於一念頃能知前人阿僧祇劫所知劫數，如是廣說，乃至第十，南、西、北方、四維、上下亦復如是，佛子！此十方阿僧祇世界成壞劫數可知邊際，菩薩初發阿耨多羅三藐三菩提心功德善根，無有能得知其際者。何以故？菩薩不齊限，但為知爾所世界成壞劫數，故發阿耨多羅三藐三菩提心；為悉知一切世界成壞劫盡無餘，故發阿耨多羅三藐三菩提心，所謂：知長劫與短劫平等，短劫與長劫平等，一劫與無數劫平等，無數劫與一劫平等，有佛劫與無佛劫平等，無佛劫與有佛劫平等，一佛劫中有不可說佛，不可說佛劫中有一佛，有量劫與無量劫平等，無量劫與有量劫平等，有盡劫與無盡劫平等，無盡劫與有盡劫平等，不可說劫與一念平等，一念與不可說劫平等，一切劫入非劫，非劫入一切劫；欲於一念中盡知前際、後際及現在一切世界成壞劫，故發阿耨多羅三藐三菩提心。是名初發心大誓莊嚴了知一切劫神通智。
疏：第三、佛子下，知劫成壞喻，文亦有四：初、明喻廣、大，舉成攝住，舉壞兼空；二、佛子！此下，對辨超過；三、徵；四、釋。釋中亦二：先反釋，後順釋。順中三：初、總；次、所謂下，別；三、是名下，結能知智。別中言平等者，通相即、相入，就緣就性，唯心等殊，皆無障礙，故云平等。
一、長、短者，如娑婆為短，安樂為長，遞傳相望，以為長、短。二、三及四，文並可知。五、量、無量者，如勝蓮華界劫，更無有上，名為無量，已下皆有量。六、有成壞，則有盡；無成壞，則無盡。標中但云成壞，從多分說，亦粗盡，細不盡。七、念、劫相望。八、劫、非劫自有三義：一、約未經增、減，縱百千年名為非劫；若經增、減，成壞名劫。二、如勝蓮華剎既不可校量，亦無劫數，故名非劫。三、推妄歸真，劫入非劫；依真起妄，非劫入劫。斯則前七事事無礙，此乃理事無礙。九、一念速知，兼總包無盡。以斯無限，安可比前？三、結能知智，即十通中知盡未來際劫神通也。
鈔：疏別中言平等者，通相即等者，總取諸句平等，而平等字，要須長、短等相，方有即入故。然云劫者，婆沙一百三十五云：分別時分，故名為劫。體即五蘊生滅，以成於劫。大乘即以時為體。經云長劫與短劫平等等者，意云：長劫即短劫，短劫即長劫，亦是平等；長劫入短劫，短劫入長劫，亦是平等。就緣，即緣起相由門；就性，即法性融通門；唯心，即唯心所現門，即十因中之三；等取餘夢幻等七。
疏二、三及四，文並可知者，二即一、多。三即有佛、無佛，如過去莊嚴、現在賢劫、未來星宿，各有千佛，名為有佛劫；此後六萬二千劫，空過無有佛，名為無佛劫。四即多、少，如威光修因，種種莊嚴劫中有十須彌山微塵數佛。法華大通智勝佛處東南方，梵王讚云：一百八十劫空過無有佛。準十住毗婆沙第十云：如經中說，諸比丘是賢劫前九十一劫毗婆尸佛出，至三十一劫有二佛出：一名尸棄，二名毗式婆。此賢劫中鳩樓孫迦那含牟尼迦葉佛出。六萬二千劫空過無佛。疏如勝蓮華界等，即壽量品。
佛子！復置此喻：假使有人於一念頃能知東方阿僧祇世界所有眾生種種差別解，念念如是盡阿僧祇劫；有第二人於一念頃能知前人阿僧祇劫所知眾生諸解差別，如是亦盡阿僧祇劫，次第展轉，乃至第十，南、西、北方、四維、上下亦復如是，佛子！此十方眾生種種差別解可知邊際，菩薩初發阿耨多羅三藐三菩提心功德善根，無有能得知其際者。何以故？佛子！菩薩不齊限，但為知爾所眾生解故，發阿耨多羅三藐三菩提心；為盡知一切世界所有眾生種種差別解故，發阿耨多羅三藐三菩提心，所謂：欲知一切差別解無邊故，一眾生解、無數眾生解平等故，欲得不可說差別解方便智光明故，欲悉知眾生海各各差別解盡無餘故，欲悉知過現未來善、不善種種無量解故，欲悉知相似解、不相似解故，欲悉知一切解即是一解，一解即是一切解故，欲得如來解力故，欲悉知有上解、無上解、有餘解、無餘解、等解、不等解差別故，欲悉知有依解、無依解、共解、不共解、有邊解、無邊解、差別解、無差別解、善解、不善解、世間解、出世間解差別故，欲於一切妙解、大解、無量解、正位解中得如來解脫無障礙智故，欲以無量方便悉知十方一切眾生界一一眾生淨解、染解、廣解、略解、細解、粗解，盡無餘故，欲悉知深密解、方便解、分別解、自然解、隨因所起解、隨緣所起解、一切解網，悉無餘故，發阿耨多羅三藐三菩提心。
疏：第四、佛子下，善知勝解喻，文四同前。初、舉廣喻。梵云阿地目多，此云勝解，謂於決定境印持為性，不可引轉為業。今譯存略耳。釋中二，亦先反，後順。順中，初總；後所謂下，別。別中總有十三句：初有八句總相以辨，後有五句一一別明。前中又二：初三解為得方便解智光，此光通因通果。於中，一、廣，二、深約理等故，三、即能知。後五句為得佛十力中勝解智力，解一切法：初一、約人，謂眾生海解故；次一、約時及性；三、約境，明似、不似上皆明所知廣；四、事事相即，顯所知深上皆所知；後一、能知，即佛十力之一也。第二、從欲悉知有上下，一一別明。上但云多，未識差別之相，今略示之。於中五句各是一義。初句三對，約佛、菩薩相望：一、妙覺無上，餘皆有上，此約豎論；二、約橫辨，盡未盡故；三、同位互望為等，高、下位相望為不等。第二句有六對，約五乘凡、聖相望差別：有依、無依，約自性差別，託於根、境及稱真故；二、約淺、深差別，甚深般若不共小乘故；三、約境差別，佛解無邊，餘未盡故；四、約二諦、世諦差別，勝義無差故；五、巧、拙差別；六、漏、無漏差別。第三句有四解，約佛乘說：一、深故；二、廣故；三、無分量故；四、契真如正位，得果解故，事理無礙故，無二礙故。第四句三對，唯約眾生以辨差別。於中，初能知方便，不礙空而知假故；後悉知下，明其所知。有三對六解，與惑相應名染，不相應名淨。廣、略者，約境及作意差別。粗、細者，約行相差別，委悉、不委悉故。第五句三對多約知聖教解。於中文二：先、正明；二、一切下，通結前文。初中深密者，開，則深約方廣一乘，密謂密意；合，則深即是密。以祕以妙，即事而真故。二、方便者，略有三種：一、進趣方便，謂見道前方便道是。二、施為方便，即第七波羅蜜，依實起權，皆善巧故；實無此事，假施設有故。三、集成方便，諸法同體，巧相集成，如六相巧成，可名方便。今並能解。言分別者，凡於一法，多門決擇故。言自然者，法爾本覺內熏發故。隨因所起者，過去聞熏之所發故，或於現在正思惟等而能知故。言隨緣所起者，謂得善友增上緣力所開悟故。二、一切下，總結。廣多交絡，故如網也。為此無限而起大心，豈同前喻？
鈔：疏謂於決定境印持為性等，謂以邪、正等教理證力，於所取境審決印持。由此異緣不能引轉，故猶豫境，勝解全無，非審決故。疏別中總有十三句者，此是義句，以一解為一句故。
佛子！復置此喻：假使有人於一念頃能知東方無數世界一切眾生諸根差別，念念如是經阿僧祇劫；有第二人於一念頃能知前人阿僧祇劫念念所知諸根差別，如是廣說，乃至第十，南、西、北方、四維、上下亦復如是，佛子！此十方世界所有眾生諸根差別可知邊際，菩薩初發阿耨多羅三藐三菩提心功德善根，無有能得知其際者。何以故？菩薩不齊限，但為知爾所世界眾生根，故發阿耨多羅三藐三菩提心；為盡知一切世界中一切眾生根種種差別，廣說乃至欲盡知一切諸根網，故發阿耨多羅三藐三菩提心。
疏：第五、知根智，可知。
佛子！復置此喻：假使有人於一念頃能知東方無數世界所有眾生種種欲樂，念念如是盡阿僧祇劫，次第廣說，乃至第十，南、西、北方、四維、上下亦復如是，此十方眾生所有欲樂可知邊際，菩薩初發阿耨多羅三藐三菩提心功德善根，無有能得知其際者。何以故？佛子！菩薩不齊限，但為知爾所眾生欲樂，故發阿耨多羅三藐三菩提心；為盡知一切世界所有眾生種種欲樂，廣說乃至欲盡知一切欲樂網，故發阿耨多羅三藐三菩提心。
疏：第六、知欲樂。欲謂於所樂境希望為性，勤依為業，即勝解智所攝。會釋，如前。
鈔：疏即勝解智所攝者，約十力智。言以種種解智，亦名樂欲。若約法相，欲與解別，皆是別境五中之一，而在十力，合之為一，取名有差。
佛子！復置此喻：假使有人於一念頃能知東方無數世界所有眾生種種方便，如是廣說，乃至第十，南、西、北方、四維、上下亦復如是，此十方眾生種種方便可知邊際，菩薩初發阿耨多羅三藐三菩提心功德善根，無有能得知其際者。何以故？佛子！菩薩不齊限，但為知爾所世界眾生種種方便，故發阿耨多羅三藐三菩提心；為盡知一切世界所有眾生種種方便，廣說乃至欲盡知一切方便網，故發阿耨多羅三藐三菩提心。
疏：第七、知方便者，即禪善巧及至處道智。方便三種，如向所辨。所望別故，無相濫失。
鈔：疏所望別故等者，前三方便屬解，今屬諸禪故。
佛子！復置此喻：假使有人於一念頃能知東方無數世界所有眾生種種差別心，廣說乃至此十方世界所有眾生種種差別心，可知邊際，菩薩初發阿耨多羅三藐三菩提心功德善根，無有能得知其際者。何以故？佛子！菩薩不齊限，但為知爾所眾生心，故發阿耨多羅三藐三菩提心；為悉知盡法界、虛空界無邊眾生種種心，乃至欲盡知一切心網，故發阿耨多羅三藐三菩提心。
疏：第八、知心，義兼王、所，即他心智。
鈔：疏即他心智者，若是十力，即屬界攝。
佛子！復置此喻：假使有人於一念頃能知東方無數世界所有眾生種種差別業，廣說乃至此十方眾生種種差別業，可知邊際，菩薩初發阿耨多羅三藐三菩提心善根邊際，不可得知。何以故？佛子！菩薩不齊限，但為知爾所眾生業，故發阿耨多羅三藐三菩提心；欲悉知三世一切眾生業，乃至欲悉知一切業網，故發阿耨多羅三藐三菩提心。
疏：第九、知業，即業報智。上皆文四，同前可知。辨其名體，具如初會十力章中廣顯差別，如第九地。
佛子！復置此喻：假使有人於一念頃能知東方無數世界所有眾生種種煩惱，念念如是盡阿僧祇劫，此諸煩惱種種差別，無有能得知其邊際；有第二人於一念頃能知前人阿僧祇劫所知眾生煩惱差別，如是復盡阿僧祇劫，次第廣說，乃至第十，南、西、北方、四維、上下亦復如是，佛子！此十方眾生煩惱差別可知邊際，菩薩初發阿耨多羅三藐三菩提心善根邊際，不可得知。何以故？
疏：第十、佛子！復置下，明知煩惱差別喻，文亦分四：前三可知；
佛子！菩薩不齊限，但為知爾所世界眾生煩惱，故發阿耨多羅三藐三菩提心；
疏：第四、釋中，亦先反，後順。
為盡知一切世界所有眾生煩惱差別，故發阿耨多羅三藐三菩提心，
疏：順中，初總；
所謂：欲盡知輕煩惱、重煩惱、眠煩惱、起煩惱、一一眾生無量煩惱種種差別、種種覺觀，淨治一切諸雜染故；
疏：後所謂下，別。別有六門，各先惑，後治。謂非但空知，意在斷故。初門總明，後一義兼總、別，中間四門別舉其重。今初門中輕、重、眠、起通下諸惑，故名為總。就中輕、重，總中之總。以品言之，一切煩惱各有輕、重。約起惑者，心有異故，據難、易斷，現行為輕，種子為重，即眠、起是。又分別為輕，俱生為重。若據破壞三寶，焚燒善根，則邪見最重，餘悉名輕。若據損惱自、他，障菩薩道，瞋恚最重，餘悉名輕。若據發、潤，生死流轉，無明、愛、取為重。若依為諸惑根，則三毒為重。若依障初聖道，不受聖教，見、慢為重。若據遠隨現行，障無學道，我愛、慢為重，餘可名輕。若煩惱當體相望，十大煩惱為重，隨惑為輕。隨煩惱中，大、中、小隨展轉輕、重。又正使為重，習氣為輕。更有異門，可略言也。
鈔：疏一切煩惱各有輕、重者，分九品故。約起惑下，出輕、重所由。如一貪惑重者，於下劣境起猛利貪，中者稱境而起，下者設於勝境，心亦微薄等。三品各三，故成九品。疏據難、易下，別別相望以論輕、重。言種子為重者，如俱生惑種，金剛喻定，方斷盡故。故下經云：金剛道滅方畢竟。
疏又分別為輕者，真見道中一時頓斷故。唯識云：見所斷惑，十俱頓斷，以真見道總緣諦故。此約大乘。若通三乘，唯識論云：煩惱障種見所斷者，三乘見道位，真見道中一時頓斷。俱生為重者，於修道位中數數修習無分別智，方能斷故。餘如十地初說。疏邪見最重者，涅槃經云：一切煩惱，邪見攝盡。戒經十重，謗三寶為最重，十惡亦然。疏瞋恚最重者，如普賢行品：一念瞋心起，百萬障門開。
疏無明、愛、取為重者，淨名經云：從癡有愛，則我病生。涅槃經云：生死本際凡有二種：一者、無明，二者、愛等。疏三毒為重者，本行經云：世間之毒，莫過三毒。又諸隨惑等，皆從此生。
疏見、慢為重者，見，則徧執一理，究徹在心，安受聖教？慢既恃己，豈復他求？疏我愛、慢為重者，略有三義：一、約識，至第七故，四惑相應是也。二、約行，通至諸禪故，如明法品當辨。三、約果，至阿羅漢，若作是念：我得阿羅漢道，則不得故。
疏十大煩惱為重者，唯識云：煩惱謂貪瞋癡慢疑惡見，即六根本。俱舍論云：六由見異十。謂開惡見為五：一、身見，二、邊見，三、邪見，四、見取，五、戒禁取故。
疏隨煩惱中，大、中、小隨展轉輕、重者，大隨為重，中、小為輕；中隨為重，小隨為輕。名為展轉。言隨惑者，唯識頌云：隨煩惱謂忿恨覆惱嫉慳誑諂與害憍無慚及無愧掉舉與惛沈不信并懈怠放逸及失念散亂不正知。長行釋云：唯是煩惱分位差別，等流性故，名隨煩惱。彼疏釋云：謂忿等十及失念、不正知、放逸等，假染心所，是貪等差別分位，名隨煩惱。無慚、無愧、掉舉、昏沈、散亂、不信、懈怠七法，雖別有體，是前根本之等流故，名隨煩惱。由煩惱為因，此得有故。論云：此二十種類，別說有三，謂：忿等十，各別起故，名小隨煩惱；無慚等二，徧不善故，名中隨煩惱；掉舉等八，徧染心故，名大隨煩惱。疏釋云：然忿等十，自類相望，各別起故，非不共他，中大惑俱，行位局故，名之為小。無慚、愧二，自類得俱，行通忿等，唯徧不善，位局後八，但得名中。掉舉等八，自得俱生，但染皆徧，得俱生故，不可名小；染皆徧故，不得名中。二義既殊，故八名大。疏習氣為輕者，此即阿羅漢等餘習也，可知。
疏更有異門，可略言也者，上來已有十門解釋，有以五住煩惱、無明為重，障大菩提故；前四為輕，障見、修故。今以前四住亦障菩提，無明住地亦障見、修，故不存之。又有云：等分為輕，稱境起故；多分為重，過境起故。又云：暫起、間起、羸劣起者為輕，多起、常起、猛利起者為重。此二即前約品中收之。又云：迷事為輕，後得智斷故；迷理為重，根本智斷故。此則與前無明為重，障菩提故，亦小相違，故略不言耳。非無有理，故云可略。迷事迷理，至十地中當廣分別。
疏：言眠、起者，眠即種子，眠伏藏識；起即對境，發起現行。言一一眾生無量煩惱，總結多端。種種差別，如後略說，廣唯佛知。種種覺觀，通能、所治，有染、淨故。染為所治煩惱依故，如欲、恚、害覺能生貪等無量煩惱，如涅槃說。加五說有八覺：一、欲覺，求可意事；二、瞋覺，念欲瞋他；三、惱覺，念欲惱他；四、親里覺，憶念親緣；五、國土覺，念世安危；六、不死覺，積財資養；七、族姓覺，念族高下；八、輕侮覺，侮即是慢，念自恃欺人。此等非一，故云種種，皆能引起一切煩惱。對上一一眾生無量煩惱，亦名引起分別。言淨治者，欲以不淨觀治，瞋以慈治，惱害以悲治，次四以無常觀治，後一以無我、我所觀治，故云種種覺觀，淨治一切雜染。
鈔：疏能生貪等無量煩惱，如涅槃說者，即第二十三經高貴德王菩薩品，經云：復次善男子！一切凡夫雖善護身心，猶故生於三種惡覺。以是因緣，雖斷煩惱，得生非想非非想處，猶故還墮三惡道中。善男子！譬如有人渡於大海，垂至彼岸，沒水而死，凡夫之人亦復如是，垂盡三有，還墮三塗。何以故？無善覺故。云何善覺？所謂六念。下廣說惡覺之過，故云如涅槃說。言加五說有八覺者，即俱舍等論，亦名八尋。下疏所列，惱覺即是害覺，涅槃通說。六念為善，今別說之，故以不淨等治為善，大意可知。
欲盡知依無明煩惱、愛相應煩惱，斷一切諸有趣煩惱結故；
疏：第二、依流轉門，於所治中即癡愛發、潤。斷一切下，明治。由癡愛故，諸趣流轉，從癡有愛，菩薩病生。故一切眾生三有、五趣、三結，要當斷盡：一、欲界諸愛，別名欲結；二、上二界愛，合名有結；三、三界無明，名無明結。三結亦名三漏，即上癡愛。斷已，永盡生死流故。
欲盡知貪分煩惱、瞋分煩惱、癡分煩惱、等分煩惱，斷一切煩惱根本故；
疏：第三、依病行門，四分分別。分是性義，各據偏多，受貪等名，名為不等。三分俱多，名為等分。然不出三。此三別名三不善根，故治中云斷根本也。
欲悉知我煩惱、我所煩惱、我慢煩惱，覺悟一切煩惱，盡無餘故；
疏：第四、依通諸識門，明我、我所，謂第七識恆執第八為內我故，或謂為我所。染之起慢，故云我慢；通至第六，內執我身，外執資具，恃己陵人。又此我者，亦兼法我。若盡此惑，則諸惑皆盡，故治中云盡無餘也。
欲悉知從顛倒分別生根本煩惱、隨煩惱，因身見生六十二見，調伏一切煩惱故；
疏：第五、約相生門，以利、鈍分別，先鈍，後利，故淨名推身以欲貪為本，欲貪以虛妄分別為本，虛妄分別以顛倒想為本，顛倒想以無住為本。今以無住非煩惱，故略不言耳，而順明之。從顛倒虛妄分別生貪等惑，依貪等惑有諸隨惑，展轉相生。顛倒想者，不淨計淨等故。利中即身見為本，生六十二見。此有二說：一、依三世五蘊，至下當明；二、依異道邪見，具如瑜伽八十七說。
鈔：疏利中身見為本，生六十二者。言身見者，唯識論名薩迦耶見，論云：謂五取蘊執著我、我所，一切見趣所依為業。此見差別有二十句六十五等，分別起攝。釋曰：後此見差別下，即疏云一、依三世五蘊說者。彼疏釋云：薩迦耶見，具足，梵云薩迦耶達利瑟致。經部師云：薩是偽義，迦耶是身，達利瑟致是見。身是聚義，即聚集假。應言緣聚身起見，名偽身見。薩婆多云：薩是有義，迦耶等如前。雖見聚身而是實有，身者即是自體異名。應言自體見。大乘法師解云：僧吃爛底薩，便成移轉。以大乘心心上所變之法，故言移轉。身見，依五蘊起此我見，此為依故，諸見得生，故言見趣所依為業。趣者，況也。或所歸處也。言二十句者，對法第一云：謂如計色是我，我有色，色屬我，我在色中。一蘊有四，五蘊合有二十句也。五為我見，餘皆我所，謂：相應我所色。、隨逐我所我。、不離我所色中。，故有十五我所，此即分別行緣蘊，不分別所起處。若歷三世，便有六十，加身即我，為六十一，我復異身，為六十二。又計常、無常等，為六十二，如十藏品。論言六十五者，婆沙論云：謂如以色為我，於餘四蘊各三我所。謂是我瓔珞，我僮僕，我器，即有十二色為一我，即總有十三。五蘊總有六十我所見，有五我見，為六十五，此即分別行緣蘊。亦分別所起處。此等皆是分別我見。
疏二、依異道邪見，具如瑜伽八十七說者，論中約迷前際、後際為次。今依唯識，約所依見分之，謂：於前際計四徧常、四一分常及依計後際有想十六，無想、俱非各有八論，共四十種常見差別。有計後際七斷滅論。此四十七共因我見而起邊見。有計前際二無因論、四有邊論、四不死矯亂及計後際五現涅槃，故六十二。此六十二以邪見、邊見二為自體，以餘二見而為眷屬。依於身見以為根本，此亦舉大數。次依瑜伽以釋相者，初四徧常者，謂我及世間一切皆常，但有隱顯。依上、中、下靜慮等，起宿住隨念。生四常論：一、由能憶二十成壞劫；二、能憶四十劫；三、能憶八十劫；四、依天眼所見現在世，見諸有情死時、生時諸蘊相續，彼便執我及世間俱常。
言四一分常者，謂四皆一分：一者、從梵天沒，來生此間，得宿住通，作如是等執：梵王是常，我等無常，故名一分。二、聞梵王有如是見：大種是常，心是無常。或復翻此。三、有先從戲忘天沒，來生此間，得通起執：不生此者常，我生此者是無常。四、有先從意憤天沒，一分同前。此天住處住妙高層級或三十三天。釋曰：若依瑜伽，此中即說二無因，以同計前際故。唯識此後即明有想十六等。
言十六者，有四四句：一、我有色，死後有想，執色為我，名我有色。取諸法說，名為有想。即欲界全，色界一分，除無想天。二、我無色，死後有想，執無色蘊為我。此在欲界乃至無所有處，唯除非想。三、我亦有色亦無色，死後有想，執五蘊為我。四、我非有色、非無色，死後有想，遮第三也。依尋、伺、等至，皆容得起。第二四句云：一、執我有邊，死後有想，執色為我，體有分限，如指節等。二、執我無邊，死後有想，執色為我，徧一切處故。三、執我亦有邊亦無邊，死後有想，執我隨身卷、舒等。四、執我非有邊非無邊，死後有想，遮第三也。或依尋、伺、等至，皆起。第三四句者，一、我有一想，二、我有種種想，三、我有小想，四、我有無量想。一、一想者，在前三無色。二、種種想者，在欲界、色界，除無想天。三、執少色，或執少無色為我，想為我所，我與彼合，名為小想。在欲、色界，除無想天。四、無量想者，執無量色為我，想為我所。我與彼合，名無量想。第四四句者，一、我純有樂，死後有想，在前三靜慮；二、我純有苦，死後有想，在地獄中；三、我有苦有樂，死後有想，在人、欲天、鬼、畜生界；四、我無苦無樂，死後有想，在第四襌已上。尋、伺、等至，皆容得起。
無想、俱非各八論者。無想八論者，有二四句：初四句者，一、我有色，死後無想，執色為我，得無想定。見他有人，得定生彼，作如是計。二、我無色，死後無想，執命根為我，得無想定。三、執我亦有色亦無色，死後無想，雙執色、命根為我。於此二中起一我想。四、執我非有色非無色，死後無想，遮第三句。等至、尋、伺，皆容起故。第二四句者，一、執我有邊，死後無想，執色為我，其量狹小等，得無想定。二、執我無邊，死後無想，執色為我，徧一切處等。三、執我亦有邊亦無邊，死後無想，執色為我，隨身有卷、舒故。第四句者，遮第三句，更無別義。等至、尋、伺，皆容得起。
後俱非八論者，有二四句：一云：執我有色，死後非有想非無想；執色為我，見諸有情，入非想非非想定，想不明利，作如是執，唯尋、伺執，非得定也。二、執我無色，死後如前；執無色蘊為我等，入非想非非想定，想不明了，故作如是執。三、執我亦有色亦無色，死後如前；執色、無色為我，見有情等同前。上皆依尋、伺起，非由等至。其第四句遮第三句，更無別義。第二四句云：一、執我有邊，死後非有想非無想，乃至第四句，其文易知。如是一切皆執四無色為我，以得非想非非想定，容有此執：一、由彼定時分位促故，別以一一蘊而為所緣，執我有邊；二、由彼定時分長故，總以四蘊為所緣，故執我無邊；三、由彼定或一一蘊，或總為所緣，故成第三句；第四句遮第三，更無別義。
七斷滅論者，一、執我有色，粗四大種所造為性，死後斷滅，畢竟無有；見身死後，有而無故。二、我欲界天死後斷滅。三、我色界天死後斷滅。四、我空無邊處，乃至非想，皆云死後斷滅。後之四執，執彼彼地為生死頂。故前四十見為常，後七見為斷。此皆見斷，名分別起。言有計前際二無因論等者，皆因邪見起，見不正故，名之為邪。
二無因者，一、從無想天沒，來生此間，得宿住通，不能憶彼出心已前所有諸位，便執諸法本無而起，如我亦應本無而起。便起執言：我及世間無因而起。二、由尋、伺不憶前身，作如是執：無因而起。如是二見，由無想天及虛妄尋、伺二事而起。
四有邊者，一、由一向能憶上、下，下至無間地獄，上至第四靜慮，執我於中悉皆充滿，便作是念：過此有我，我應能見，故知有邊；二、由一向能憶傍無有邊，執我徧滿，故執無邊；三、由能憶上、下及傍，故雙執有邊、無邊；四、由能憶壞劫分位，便生非有邊非無邊想，諸器世間無所得故。
四不死矯亂者，先總釋名。準婆沙意，外道計天常住，名為不死；計不亂答，得生彼天。今佛訶云：汝言祕密等，即是矯亂。言四種者：一、恐無知，念：我不知善、不善等。有餘問我，不得定答。我若定答，恐他鑑我無知，因即輕笑於我，彼天祕密義，不應皆說等。二、行諂曲者，作是思惟：非我淨天一切隱密，皆許記別。謂自所證及清淨道故。三、懷恐怖，而無記別，恐：我昧劣，為他所知，由是因緣不得解脫。以此為室而自安處，懷恐怖故。四、有愚戇，專修止行，而無所知：若有問我，我當反詰，一切隨言無減而印順之。
言五現涅槃者，一、見現在受，若天若人諸五欲樂，便謂涅槃。二、雖厭五欲，現住初定，以為涅槃；引在身中名為得樂。見他現在住定亦爾。下皆準此。三、厭尋、伺故，現得第二定，以為涅槃。四、厭諸尋、伺、喜故，現住第三定，以為涅槃。五、厭喜、樂乃至出、入息，現住第四定，以為涅槃。待過去故，名為後際。又此計我，現既有樂，後亦有樂，故後際攝，以現樂為先，而執後樂，總名現法。此不依我見起，故邪見攝。六十二見大意已周。
欲悉知蓋煩惱、障煩惱，發大悲救護心，斷一切煩惱網，令一切智性清淨，故發阿耨多羅三藐三菩提心。
疏：第六、約出家修行門，以障、蓋分別。蓋謂五蓋，已見上文。障即二障。此亦總結前諸惑不離二障。發大悲下，明能治道。謂救有障者，護修行者，此言在末，義兼總結。謂菩薩發心，不自為己，但以大悲救護一切，令斷上來諸惑之網。斷之何為？令本智清淨。
然能治道，雖復眾多，不出二種：一、通，二、別。別，如上來隨分開示。如不能斷，應宜轉治，謂如起貪，以不淨觀治之。不去，當起慈悲，緣於前境，應以淨法與之。云何出家無慈悲心，反更染污？如是隨便種種迴轉，皆以無得而為方便。所言通者，但當深觀第一義諦，謂當觀諸惑即是本覺菩提。故無行云：貪欲即是道恚癡亦復然如是三法中具一切佛法。故惑性、智性，皆本淨故。但由虛妄分別，凡夫不了，如大富盲人，動轉為寶所傷；二乘熱狂，謂為蟲蛇驚走、遠避；權菩薩輩猶謂有之可斷。今乘一切智乘，以淨慧眼觀惑即真，則煩惱自虛，智性常淨，是為開佛知見，使得清淨，不斷煩惱，而入涅槃。有斯悲智，如是知斷，發菩提心，豈與夫前喻同年而語哉！
鈔：疏皆以無得，即大般若意，至迴向當釋。疏貪欲即道，勝熱處說。
佛子！復置此喻：假使有人於一念頃以諸種種上味飲食、香華、衣服、幢旛、傘蓋及僧伽藍、上妙宮殿、寶帳、網幔、種種莊嚴師子之座及眾妙寶供養東方無數諸佛及無數世界所有眾生，恭敬，尊重，禮拜，讚歎，曲躬，瞻仰，相續不絕，經無數劫；又勸彼眾生，悉令如是供養於佛，至佛滅後，各為起塔，其塔高廣，無數世界眾寶所成，種種莊嚴，一一塔中各有無數如來形像，光明徧照無數世界，經無數劫，南、西、北方、四維、上下亦復如是，佛子！於汝意云何：此人功德寧為多不？天帝言：是人功德，唯佛乃知，餘無能測。佛子！此人功德比菩薩初發心功德百分不及一，千分不及一，百千分不及一，乃至優波尼沙陀分亦不及一。佛子！復置此喻：假使復有第二人於一念中能作前人及無數世界所有眾生無數劫中供養之事，念念如是，以無量種供養之具供養無量諸佛。如來及無量世界所有眾生，經無量劫；其第三人乃至第十人，皆亦如是，於一念中能作前人所有供養，念念如是，以無邊、無等、不可數、不可稱、不可思、不可量、不可說、不可說不可說供養之具，供養無邊乃至不可說不可說諸佛及爾許世界所有眾生，經無邊乃至不可說不可說劫，至佛滅後，各為起塔，其塔高廣，乃至住劫亦復如是，佛子！此前功德比菩薩初發心功德百分不及一，千分不及一，百千分不及一，乃至優波尼沙陀分亦不及一。何以故？佛子！菩薩摩訶薩不齊限，但為供養爾所佛，故發阿耨多羅三藐三菩提心；為供養盡法界、虛空界、不可說不可說十方無量去、來、現在所有諸佛，故發阿耨多羅三藐三菩提心。
疏：第十一、明供佛及生喻，文三：初、舉喻校量，二、徵，三、釋。
今初，分二：前廣明一人，後略辨九人。初中有四：一、舉廣喻，二、問，三、答，四、校量顯勝。初中有二：初廣說東方；後南、西下，略例九方。初中又二：先明佛在供養；後至佛滅下，明滅後供養。前中又二：先自行；後又勸下，化他。前中有四深勝：一、供具廣妙；二、供田廣勝，謂無數界悲、敬田故；三、供心勝，恭敬等故；四、供時勝，相續無數劫故。此自行已勝，況於教他，況復滅後，況於餘方！餘並可知。
後略辨九人中二：先、舉廣喻；二、佛子下，校量顯勝。前中九人展轉遞望，念敵多劫，數量復增。此中如第一人一念以無數供，至第二人皆增至無量，乃至第十增至不可說不可說，皆積當位之念，以至當位極長時也。後校量，可知。
二、徵意云：其第十人供福已至不可說不可說，全比容許不齊，何以不及少分？
第三、釋中分二：先反顯，不為齊限，明前不及此；後為供養盡法界下，順釋。以無限故，辨此過前，略申十種：一、時過，謂窮三際，念劫重重時故。二、處過，謂該十方，相即、入故。三、供過，謂盡法界，稱理之供故。四、田過，謂盡虛空界塵、毛等處，諸如來身各充法界故。五、心過，謂一一念中，各以無盡供供無盡佛，經無盡劫，心猶不足故。六、悲過，自作教他，以此善根唯為眾生，令先成佛，我亦供養故。七、智過，了達三事，隨其一一稱法界故。如海一滴，則具百川之味；芥子之空，已無分限。八、善巧過，能以一事為多，攝多為一，善巧成就，融攝諸位真實行故。九、所求過，唯為菩提，不為餘趣故。十、平等過，謂生佛、自他、供與不供，皆平等故。束上十義，總不出三：一、無齊限故，二、稱法性故，三、事事無礙故。無此三義，設更重重廣喻，亦不及少分。
疏：第四、發是心已下，就法略示分。前喻顯大心因廣，此明攝德深勝，亦是讚勝勸學。文中有二：一、發是心已者，牒前諸喻所校量心；
能知前際一切諸佛始成正覺及般涅槃，能信後際一切諸佛所有善根，能知現在一切諸佛所有智慧。彼諸佛所有功德，此菩薩能信，能受，能修，能得，能知，能證，能成就，能與諸佛平等一性。何以故？此菩薩為不斷一切如來種性，故發心；為充徧一切世界，故發心；為度脫一切世界眾生，故發心；為悉知一切世界成壞，故發心；為悉知一切眾生垢淨，故發心；為悉知一切世界三有清淨，故發心；為悉知一切眾生心樂煩惱習氣，故發心；為悉知一切眾生死此生彼，故發心；為悉知一切眾生諸根方便，故發心；為悉知一切眾生心行，故發心；為悉知一切眾生三世智，故發心。
疏：二能知下，明此大心所攝功德。於中有五：一、解、行圓滿，二、妙果當成，三、與佛平等，四、能作佛事，五、大智現前。
初中三：一、總舉所知。現佛正覺，但云智慧；過佛示滅，故加涅槃；當佛在因，云善根也。過、現已從緣，應可得云知；未來未有，但可云信，亦信一切皆當佛也。二、彼諸下，攝以修、證。有為，能得；無為，能知能證。使智身成就法身等佛。古德判此一段為攝位修成，謂於諸佛功德、智慧能信是十信，信成就故，後攝初故；能受是十住；能修是十行；能知是十向；得、證是十地，謂本智證，後智得；能成就是結因究竟；能與佛等是果滿平等，謂與諸佛能證、所證平等無二故。初心即攝諸位，乃至佛果，亦是一理。三、徵釋所以。何以初心即滿因位？釋意云：以等真性，所為無齊限故。有十一句：初總，餘別。文並同前，初喻中辨。
鈔：疏古德判此一段以為攝位修成者，上直就初住之德以為深勝，今明攝位即初後圓融，不違經宗。事事無礙，故云亦是一理。
以發心故，常為三世一切諸佛之所憶念，當得三世一切諸佛無上菩提，即為三世一切諸佛與其妙法，即與三世一切諸佛體性平等，已修三世一切諸佛助道之法，成就三世一切諸佛力無所畏，莊嚴三世一切諸佛不共佛法，悉得法界一切諸佛說法智慧。何以故？以是發心當得佛故。
疏：第二、以發心故下，妙果當成，分二：初、標因得果，二、徵釋所由。
今初，得於八事：一、解契佛心，故為憶念；二、入正定聚，故當得菩提；三、真器已成，故佛授妙法妙法者即如來知見也；四、知心性故，與佛平等；五、圓修助道六度、四攝；六、力等未證，亦定無疑，故云成就；七、十八不共，修習莊嚴；八、得四無礙辯，名說法智慧。上七皆言三世，明其豎該；今云法界，辨其橫攝。前、後影略。
二、徵釋所由中，初徵意云：何以發心即得果法？釋云：以是發心為因，決定當得佛故。望圓極之果，故定當成。約見性成智身，上品云即得故。晉經、梵本，此中皆云即是佛故者，當此義也。
鈔：疏力等未證，亦定無疑者，即是偈意。偈云：菩薩於佛十力中雖未證得亦無疑故。十八不共，淨行品已說。
疏望圓極之果等者，當得佛言，且順經文分為二義。故引晉經、梵本，則知當字是譯人之意。譯人意欲不壞初、後，故作此譯。若此意存不壞初、後，則前梵行品初發心即得菩提如何會釋？此改為當，彼亦須改。彼成無妨，此即何違？故此即佛正是梵行初心即成耳。且順彼釋，故云見性即成智身。若約圓融，此後更無別佛。
應知此人即與三世諸佛同等，即與三世諸佛。如來境界平等，即與三世諸佛。如來功德平等，得如來一身、無量身究竟平等真實智慧；
疏：第三、應知下，與佛平等者，見性均故，發心畢竟二不別也。文有四句：初總，餘別。總言等佛，何所等耶？有三種等：一、所緣境界及分齊境界等；二、大悲、大定、力無畏等，皆悉平等；三、得知身無從，亦無積聚，隨物分別見種種身，如是智慧，與佛平等。
鈔：疏三、得知身無從等者，釋經得如來一身、無量身究竟平等真實智慧，即用上光明覺品偈釋。偈云：一身為無量無量復為一了知諸世間現形徧一切此身無所從亦無所積聚眾生分別故見佛種種身。文意可知。
纔發心時，即為十方一切諸佛所共稱歎，即能說法，教化調伏一切世界所有眾生，即能震動一切世界，即能光照一切世界，即能息滅一切世界諸惡道苦，即能嚴淨一切國土，即能於一切世界中示現成佛，即能令一切眾生皆得歡喜，即能入一切法界性，即能持一切佛種性，即能得一切佛智慧光明。
疏：第四、纔發心時下，能作佛事，有十一句，皆是纔發即得。言即得者，有二意故：一、約法圓融，初心攝諸位故。通說諸位相攝，總有三類：一、以行攝位，如十信中具一切位，賢首品說。二、以位攝位，如十住滿，即得成佛，如十住品及法界品海幢比丘處說。其十行、十向、十地皆爾，各如自品說。三、初心攝終，如十住初心即攝諸位，如此品說，並就因位滿說。如普賢作用，大分同佛，猶未是佛，此中亦爾。二、約見性齊，故說與佛等，具諸佛法。豎論位次，優劣非無。若爾，此與歷別何異？請以喻顯。若彼虛室置之一燈，光周室內，加二加三，乃至百千，各各重重徧於室內，雖同周徧，不妨後後益明。初心等佛，若彼一燈；妙覺等初，同第百千。若器中盛燈，雖復百千共置一室，互不相見，歷別修行，類同此也。依於此義，故初心即云振動、光照一切世界。登地已上卻說百剎、千剎，如理思之。又即由此義，廢高就下，十住之中即齊地故。
鈔：疏其十行、十向、十地皆爾，各自品說者，十行第十智度滿故，入因陀羅網境界，明知已攝諸位；十迴向品第十入法界無量迴向，證窮法界故；十地墮在佛數故。如普賢作用下，例引等、妙二覺證成。疏二、約見性下，此上即藏和尚意，此下即天台圓教之意。故云：昔人豎說五種菩提，我即橫開六即。此中當其分真即也。於中四：一、正明；二、若爾下，設難；三、請以下，解釋，先喻圓融法，後喻行布；四、依於此義下，結成。
疏又即由此義，廢高就下等者，亦天台意。智者雖說四教、三教，及至果處無有實事，但就教中施設有果，進入位後，果即便虛。如別教說三賢、十地，修三賢位，則有可修，及至登地，更無有別。別教十地證竟，但是圓家住耳。即由此義，圓教初住自在過地；不知此意，故謂此會是說十地。
此初發心菩薩不於三世少有所得，所謂：若諸佛，若諸佛法，若菩薩，若菩薩法，若獨覺，若獨覺法，若聲聞，若聲聞法，若世間，若世間法，若出世間，若出世間法，若眾生，若眾生法，唯求一切智，於諸法界心無所著。
疏：第五、此初發下，明大智現前。此文二意：一、別是一段，謂以無著大智求菩提故。二、通釋上四段，謂由於一切無所著，故稱性圓融，能成、能攝一切功德。文中分二：初正明無著，後釋其所由。前中，初總；所謂下，別，謂從三世門見佛、法、僧非佛、法、僧，同三世攝。於中三位：初八清淨，次四通染、淨，後二唯染。
後唯求下，釋不著所由，文含多意：一云：唯為菩提，故云求一切智；不餘趣向，故於法界、佛等無著。此雖有理，不順今文，以佛及佛法豈非一切智耶？二云：求之於己，不求佛等。求之於己，尚未免求，今釋有二：一、只為求一切智，故求而無著；以有所著，非真求故。故淨名云：夫求法者，於一切法應無所求。了法無求，順一切智。二者、言求者，不壞相也；不著者，稱法性也。性、相雙鑑，終日求而無所求。經云：無所求中，吾故求之矣。
鈔：疏文含多意者，標也。前二敘昔。言求之於己，尚未免求者，破第二釋也，則違淨名於一切法應無所求。
疏今釋有二下，述正義也。前意，即順般若性空；後意，則明事、理雙現。經云：無所求中，吾故求之，即方等經中佛為雷音菩薩說於法華昔因緣已，又云：過去有佛，名栴檀華，彼佛去世甚久。我於彼時如汝無異。彼有菩薩，名曰上首，作一乞士，入城乞食。時有比丘，名曰恆伽，謂乞士言：汝從何來？答曰：我從真實中來。又問：何謂真實？答曰：寂滅相故，名為真實。又問：寂滅相中有所求、無所求耶？答曰：無所求。又問：無所求者，何用求耶？答曰：無所求中，吾故求之。又問：無所求中，何用求耶？答曰：有所求者，一切皆空，得者亦空，著者亦空，實者亦空，求者亦空，語者亦空，問者亦空，寂滅、涅槃、一切虛空、一切世界，亦復皆空。吾為如是次第空法而求真實。又問：菩薩於何處求？答曰：於六波羅蜜中求。恆伽聞已，賣身供養。釋曰：然上經文雙證二意：以正說求者皆空，即般若意；故不礙求，即雙行意。雙行亦即不共般若之意耳。
爾時佛神力故，十方各一萬佛剎微塵數世界六種震動所謂：動、徧動、等徧動，起、徧起、等徧起，踊、徧踊、等徧踊，震、徧震、等徧震，吼、徧吼、等徧吼，擊、徧擊、等徧擊，雨眾天華、天香、天末香、天華鬘、天衣、天寶、天莊嚴具，作天伎樂，放天光明及天音聲。
疏：第五、爾時下，動地興供分。全同上文。
是時十方各過十佛剎微塵數世界外，有萬佛剎微塵數佛，同名法慧，各現其身，在法慧菩薩前作如是言：善哉，善哉，法慧！汝於今者能說此法！我等十方各萬佛剎微塵數佛亦說是法，一切諸佛悉如是說。
疏：第六、是時十方下，十方證成分。望於上文，有同有異。同義可知。異有三種，即為三段：一、佛現證成，異前菩薩；二、顯益證成，前文所無；三、結通無盡。前略，此廣，加說因故。今初也。先現身，次讚說，後引己同。以初心攝德深廣，恐難信受，故佛自證。
汝說此法時，有萬佛剎微塵數菩薩發菩提心。我等今者，悉授其記，於當來世過千不可說無邊劫，同一劫中而得作佛，出興於世，皆號清淨心如來，所住世界各各差別。我等悉當護持此法，令未來世一切菩薩，未曾聞者，皆悉得聞。
疏：二、汝說此法時下，顯益證成。益通二世：初益現在；後我等悉當護持已下，顯及當來。今初清淨心者，以聞菩提心，見心性故。而經多劫者，然餘教說定三僧祇。此宗所明劫數不定，略有四類：一、或展，則無量不可說不可說剎塵，如法界品說；二、或千不可說，或減，或增，如威光太子及此中說；三、或一生、二生，如善財童子、兜率天子；四、初心即得，如前所說。所乘之法既自在圓融，能乘之人亦遲、速不定，念、劫融故。故彌勒云：一切菩薩無量劫修，善財一生。皆得起信，則以若遲、若速，皆為方便。此宗則以楷定為權，並有聖言，無煩固執。不以長時而生退怯，不以速證而起輕心。若遲若疾，誓要當剋，是佛意也。後益末世，令信仰故。今之聞者，皆由佛力，願深愧信行。
鈔：疏而經多劫者，此標舉，亦是問難也。應有問言：前來讚經玄妙，則言一生圓曠劫之果。今既圓妙，何以多劫方成？後然餘教下，答。於中四：一、標他宗；二、此宗下，示其正說；三、起信，則以若遲下，雙出二宗之意；四、並有下，結勸修學。三中即起信發趣道相中證發心後云：或示超地，速成正覺，以為怯弱眾生故；或說我於無量阿僧祇劫當成佛道，以為懈、慢眾生故。能示如是無數方便不可思議，而實菩薩種性根等，發心則等，所證亦等，無有超過之法，以一切菩薩皆經三阿僧祇劫故。但隨眾生世界不同，所見、所聞根欲性異，故示所行亦有差別。釋曰：此即以遲、速皆方便也。此宗則楷定為權，以不定、或遲、或速為實，如前第二段明。故毗目瞿沙暫時執手，時經多劫，則一生不定一生。無量劫即一念。多劫豈為多劫？故結勸之，勿執也。
如此娑婆世界四天下須彌頂上說如是法，令諸眾生聞已受化；如是十方百千億那由他無數、無量、無邊、無等、不可數、不可稱、不可思、不可量、不可說、盡法界、虛空界諸世界中亦說此法，教化眾生；其說法者，同名法慧，悉以佛神力故，世尊本願力故，為欲顯示佛法故，為以智光普照故，為欲開闡實義故，為令證得法性故，為令眾會悉歡喜故，為欲開示佛法因故，為得一切佛平等故，為了法界無有二故，說如是法。
疏：三、如此下，結通無盡，是證佛結通，非經家也。先明說徧。後其說法下，示所說同，文中有三：一、說人同；二、說儀同，謂神力本願故；三、說意同，為欲下是。此文大旨同前十住。並顯，可知。
鈔：疏此文大旨同前十住者，同十住中加所為也。此中顯示佛法，即前持說佛法故；二、智光普照，即前覺一切佛法；三、開闡實義，即前增長佛智；四、證得法性，即所入無礙；五、眾會歡喜，即善了眾生界及知眾生根；六、開示佛法因，即前所行無障及得無等方便；七、為得一切佛平等，即前入一切智性；八、為了法界無有二故，即前深入法界故。結云說如是法，明是說因。
爾時法慧菩薩普觀盡虛空界十方國土一切眾會，欲悉成就諸眾生故，欲悉淨治諸業果報故，欲悉開顯清淨法界故，欲悉拔除雜染根本故，欲悉增長廣大信解故，欲悉令知無量眾生根故，欲悉令知三世法平等故，欲悉令觀察涅槃界故，欲增長自清淨善根故，承佛威力，即說頌言：
疏：第七、爾時下，以偈重頌分。先、辨偈意，有十一句。初一、後一是說偈儀，而離開者，欲顯中九皆承佛力，該十方故。中九正明所為：初總，餘別。別中四對：一、淨業顯理；二、除惑開信，妄想分別為雜染根；三、知病識藥；四、觀果淨因，即由利他，自業便淨。
鈔：疏一、淨業顯理者，業淨，則理顯故。二、除惑開信者，若無妄想，即增信解故。餘可知。
疏：第二、正顯偈辭，有一百二十一頌，文分三段：初、八十二偈超頌，就法略示；二、有三十四偈卻頌，就喻校量；三、有五偈結德勸讚。令景慕發心，歎深難說，徧於三段。又歎為長行、偈頌之本，故略不頌之。初中文亦分五：初、有十七偈頌第一解行圓滿；二、菩薩始發下，十七頌超頌第四能作佛事；三、菩薩所住下，十八偈卻頌第三得佛平等；四、趣向菩提下，六偈半頌第五大智現前；五、恆勸眾生下，二十三偈半頌第二妙果當成。文不次者，顯德無前後故。又長行明先同果體，後同果用；偈頌明用可在今，果明當得。大智通徧，故前後互明。初中文分為二：初一偈頌前正明解行圓滿，然初句是總舉發心為因。
疏：餘十六偈頌前徵釋。於中有七：初、一偈頌充徧一切世界。
疏：二、有二偈頌為欲度脫一切世界眾生。
疏：三、有一偈頌知世界成、壞。知者，意在往化覲佛故。
疏：四、一偈半頌為悉知一切眾生垢淨故，及一切世界三有清淨。知垢，意在令淨故。五趣、三有，名左右耳。
疏：五、紹隆下，兩偈半卻頌為不斷如來種性故。初半摧邪顯正，即紹隆義；次句示佛種之體性；次二句即起佛種緣；餘是種起之相。化化不絕，是報佛恩。心如金剛，是種性義。照佛所行，修菩提行，則佛種不斷也。
疏：六、五偈頌知眾生心樂、煩惱、習氣下四種發心。於中，初偈總明所知事：想是妄想，即煩惱也；業即習氣，果即死此生彼，心即心行，根性即諸根。次二偈顯知之體相，皆即事入玄。次偈非唯知病，亦識法藥，故如世尊。後偈非唯空知，行、願相符，能為實益。
疏：七、有三偈頌知一切眾生三世智，謂離三世障故。障有十種：一、煩惱雜染障，二、觸境迷倒障，三、長時懈怠障，四、取著因果障，五、邪教邪師引轉障，六、趣下乘障，七、粗相現前障，八、於徧趣行無堪能障，九、隨言生解障，十、不亡能所障。如次十句各一對治，末後二句總結通達。
疏：第二、菩薩始發下，有十七偈頌上能作佛事，總分為十：初、二偈頌即能說法教化調伏一切眾生，以悲、智相導故。
疏：二、有一偈頌諸佛讚歎，歎必加故。
疏：三、有一偈頌即能振動一切世界，動、入互舉。
疏：四、菩薩具足下，六偈頌即能息滅一切諸惡道苦。於中具悲、智之德，故能拔因、果之苦，而無我、人。
疏：五、有一偈頌即能光照一切世界。照世，意在照諸眾生。
疏：六、一偈頌即能嚴淨一切國土。毛孔現剎，即神通嚴也。
疏：七、有一偈半頌上即令一切眾生歡喜。供佛問法，但為益物故。
疏：八、一偈半頌上即能入一切法界性：初半聞而通達，次半思而兼說，後半修而無著。
疏：九、有半偈依修而證，頌即能持一切佛種性也。
疏：十、有一偈半頌即能示現成佛。
疏：第三、菩薩所住下，十八偈頌得佛平等。於中分四：初、三偈半頌佛境界平等：初偈分齊境，次偈兼所證、所緣境，後一偈半舉況顯勝。
疏：二、善知下，四偈半頌功德平等。
疏：三、有一偈頌前文得如來一身、無量身平等。
疏：四、於諸下，九偈頌真實智慧。於中有四：初、四頌發離一切妄想廣大心；二、有二頌發窮三際廣大心；三、有二頌發順涅槃、菩提廣大心；四、一偈結勸，可知。
疏：第四、趣向菩提下，六偈半頌大智現前。於中，初一結前生後，
疏：餘正頌大智現前。初偈於佛無著；次偈即若眾生，若眾生法；次偈即若佛，若佛法；次偈若世間，若世間法；次偈若菩薩，若菩薩法。二乘文略。後半偈頌上結文。念十方佛，即求一切智；無依無取，即於諸法界心無所著。
疏：第五、有二十三偈半頌前妙果當成。於中有九：初、三偈半頌常為一切諸佛護念，以具德故。
疏：二、半偈頌當得無上菩提。
疏：三、半偈頌與其妙法。大人法者，八大人覺也。
鈔：疏八大人覺者，遺教經明：一、少欲，二、知足，三、寂靜，四、精進，五、正念，六、正定，七、正慧，八、無戲論。涅槃二十七加二為十，云：善男子！菩薩成就十法，雖見佛法，不得明了。前七同上，八、即解脫，九、讚歎解脫，十、以涅槃化他眾生。十地抄中更當廣釋。
疏：四、有一偈頌佛體平等，時、處平等即佛體故。
疏：五、有一偈頌已修三世諸佛助道之法。
疏：六、有六偈頌成就三世諸佛力無所畏。廣十力之別名，略無畏之都號。於中，五偈半別明十力，後半偈顯得分齊。
疏：七、有五偈頌已莊嚴三世諸佛不共佛法。三世間圓融，不共權小故。
疏：八、五偈頌悉得諸佛說法智慧力。
疏：九、一偈結德無盡，並屬初心，該前諸段。
疏：大文第二、十方國土下，三十四頌頌前約喻校量。於中分二：先十四頌，正頌前喻，可知；
疏：後二十偈通釋諸喻不及所由。前雖略釋，今此廣辨。又長行中多隨喻別明，今此總辨，亦總相頌前歎深難說。若將別配，則令難證等互有所局。於中分三：初半偈結前生後，次十七偈半正釋所由，後二偈結德無盡。
鈔：疏亦總相頌前歎深難說。若將別配，則令證等互有局者，昔以二十三偈頌前歎深難說，即分為十：初、四頌甚深；二、有一偈頌難知；三、有二偈頌難分別；四、菩提心下，二偈頌難信解；五、三偈頌難證；六、二偈頌難行；七、二偈頌難通達；八、了法自性下，二偈頌難思惟；九、二偈頌難說；十、有三偈頌難度量。故云若將別配。言則令難證等互有所局者，如一切獨覺及聲聞，悉以發心作根本。頌難證者，前文十力、十八不共等，豈易證耶？故云互有所局。今二十三偈皆通難信、難知、難證等，故云總相頌前，則令證等互無所局。
疏：就正釋中分三：初、一偈標章，次、十二偈半別釋，三、四偈顯德圓滿。今初也。謂標出生無盡、體相無限二章。
疏：二、別釋中，初四偈釋無齊限。或一句是一義。後一偈半頌六度義，可以意得。
疏：後八偈半釋出生無盡。於中分三：初二偈半結前生後。以體無限，故出生無盡也。次菩提心是下，四偈正顯出生為本。出生乃一義耳。後二偈略釋為本所由。由修六度，為菩薩乘本；由勸正行，為人、天乘本；由闡妙業，通為三乘涅槃之本。
疏：三、四偈顯德圓滿中，初偈總顯，次二偈別顯願滿，後一偈別明智圓。
疏：第三、二偈結德無盡，可知。
疏：大文第三、欲知下，結勸發心。於中三：初半偈正勸；次三偈半釋勸所由，總舉具足一切德故；後一偈結勸速發。
疏：明法品第十八卷經。：初、來意者，前明當位所成之德，今辨趣後勝進之行，故次來也。又前明發心之勝德，今辨所具之行相，故次來也。
疏：二、釋名者，準梵本具翻，應云法光明品。統有四義：一、法慧智慧於能、所詮進趣行法，分明照了故，即明所知法。二、明是能詮，以能顯行故；法是所詮，可軌則故。此則詮旨合目。明有法故，法之明故，通二釋也。三、明是智用，法是理、行及果；境、智合說，俱是所詮。法之明、明之法，依主名也。四、所修行法，體離無明，亦唯所詮。有明之法，法即是明，通有財、持業也。
鈔：明法品第十八：疏統有四義者，然法光明，攝論中釋本論釋云：能正了知周徧無量無分限相大法光明。今疏取諸釋意，參為四義：初一、即世親意。世親先牒本論竟，釋云：謂正了達十方無邊無分限相，如善習誦文字光明，名法光明。今疏取意，以能正了達即法智慧，十方無邊法即此勝進能、所詮法也。二、即無性意。彼牒本論竟，釋云：謂正通達十方無邊無分限相，顯照行故，名法光明。今疏取意，無性但有顯照行言異於世親，故取意義，以能詮為光明；而無性意，亦有菩薩智為明耳。上二攝論所釋，皆是第七。三、即梁論意。梁論即世親同本異譯，而文稍廣，多是敵對譯故。彼論第十先牒本論云：三、能見一切處無量分別相善法光明。次釋云：約三乘法說一切處，又約內、外法說一切處，又約真、俗法說一切處。如此一切處，菩薩能見無量相。如佛所說法相及世間所立法相，菩薩皆能了達，即如量智；如其本數量，菩薩以如理智通達無分別相。此二智能照了真、俗境故，名法光明。釋曰：此中論意不異初釋，但文廣說一切處等耳。而能了達者，亦通諸菩薩智。今取其別意，但取所詮中菩薩之智，異法慧智，故為別耳。其第四意一向義加，顯此四解後後狹於前前耳。
疏：三、宗趣者，明法不同，略有四種，謂教、理、行、果。尋教悟理，觀理起行，行成得果，皆初宗後趣。又此四皆宗，為成後位及成勝德為趣。
爾時精進慧菩薩白法慧菩薩言：
疏：第四、釋文，文有三分：一、請說分，二、正說分，三、結說分。今初，分二：先長行，後祇夜。前中亦二：初、敘問答之人。勝進趣後，非勤不能，故精進慧問。
佛子！菩薩摩訶薩初發求一切智心，成就如是無量功德，具大莊嚴，升一切智乘，入菩薩正位；捨諸世間法，得佛出世法，去、來、現在諸佛攝受，決定至於無上菩提究竟之處。
疏：二、佛子下，正申所問。亦分為二：初領前自分勝德，後請說勝進之行。前中，先總；後具大莊嚴下，別。別有七句：一、領德，即領前莊嚴一切諸佛不共之法。二、領乘，即上已住究竟一乘道。三、領位，位不退故，即上已住如來平等性三世諸佛家中生。此下晉云離生道者，即是領道，圓教初住離生因故。今四、五二句成此一句，以捨世間，得出世法，入住正位，即上於諸世間不分別等。六、去、來、現在諸佛攝受，領得勝緣，即上佛護、佛讚等也。七、決定至於菩提，領其當果，即上云當得三世諸佛無上菩提。德雖無量，不出於此，故略舉耳。此約當住位釋。若約攝於上位，理無不通，而於求勝進，義非愜當。
鈔：疏德雖無量下，總結。謂顯其當位已得勝進，云何上求？故云而於勝進，義非愜當。
彼諸菩薩於佛教中云何修習，令諸如來皆生歡喜；入諸菩薩所住之處；一切大行皆得清淨；所有大願，悉使滿足；獲諸菩薩廣大之藏；隨所應化，常為說法；而恆不捨波羅蜜行；所念眾生，咸令得度；紹三寶種，使不斷絕；善根、方便，皆悉不虛？佛子！彼諸菩薩以何方便能令此法當得圓滿？願垂哀愍，為我宣說！此諸大會靡不樂聞。
疏：二、彼諸菩薩下，請後勝進中亦二：先問所成行體；後問行成德用，以破癡等為德用故。前中，先正問，後結請。前中十句為三：初五自利兼他：一、問云何修習順佛令喜。其修習言，亦總亦別。總徧諸句，別謂策勤，即下答中明不放逸。二、問順法入位。三、順行。四、順願。五、順德。積德成藏故。次四利他兼自，束為二對：初常說法，而不捨自行；後下念四生，上弘三寶。末後一句，總結二利不虛。二、佛子下，結請，可知。
復次如諸菩薩摩訶薩常勤修習，滅除一切無明、黑暗；降伏魔怨；制諸外道；永滌一切煩惱心垢；悉能成就一切善根；永出一切惡趣、諸難；淨治一切大智境界；成就一切菩薩諸地、諸波羅蜜、總持、三昧、六通、三明、四無所畏清淨功德；莊嚴一切諸佛國土及諸相好，身、語、心行成就滿足；善知一切諸佛。如來力、無所畏、不共佛法、一切智智所行境界；為欲成熟一切眾生，隨其心樂而取佛土；隨根隨時，如應說法；種種無量廣大佛事及餘無量諸功德法、諸行、諸道及諸境界，皆悉圓滿，疾與如來功德平等；於諸如來。應。正等覺百千阿僧祇劫修菩薩行時所集法藏，悉能守護、開示、演說；諸魔、外道無能沮壞；攝持正法，無有窮盡；於一切世界演說法時，天王、龍王、夜叉王、乾闥婆王、阿修羅王、迦樓羅王、緊那羅王、摩睺羅伽王、人王、梵王、如來。法王，皆悉守護；一切世間恭敬、供養；同灌其頂，常為諸佛之所護念；一切菩薩亦皆愛敬；得善根力，增長白法，開演如來甚深法藏，攝持正法以自莊嚴一切菩薩所行次第，願皆演說！
疏：第二、復次下，問行成德用，文亦分二：初正問，後結請。前中分二：初、問行所成因德，二、問結因成果德。今初，有十二事，初十一字貫下諸句。一、能滅無明，未審修何行法而能滅耶。諸句皆爾，意在徵因。無明有體，黑暗為用。非明無之處，即名無明，故別有惑體；由無明故，事、理皆昧，名為黑暗。二、問降魔。三、問制外。四、問究竟斷道。心垢即是所知，亦名習氣。五、善根以何而成。六、三惡、八難云何可出。七、智境何由淨治。八、地等七種淨德云何成就。九、依、正三業功德云何莊嚴、滿足。十、以何觀力知佛功德。十一、一切智境復云何知。十二、何法能成就眾生乃至作大佛事。
第二、及餘下，結因成果德。於中二：先、正結平等，謂結所不說及等如來。第二、於諸如來下，顯等佛之用。護持正法，便等佛故，故偏明之。文有十句：初總，餘別。總謂開示、演說。教、理、行、果，皆有護義。諸魔下，別：一、異敵不侵，二、攝持修行，三、十王外助，四、舉世同欽，五、諸佛灌頂準梵本云一切如來共所守護，同灌其頂，故應迴文，六、菩薩愛敬，七、得眾善根，八、能演深法，九、攝德自嚴。若得此九，方名護法。
二、一切下，結請，可知。
鈔：疏非明無之處，即名無明等者，即俱舍第十，偈云：明所治無明如非親實等。上句正明有體，謂此無明不了四諦。明所對治，名曰無明。與明相違，方名無明，非是離明之外皆是無明。此揀眼等。亦非明無之處，即名無明。此即正明有體。下句舉喻釋成。六地當釋。
爾時精進慧菩薩欲重宣其義，而說頌言：
疏：第二、爾時下，偈文分二：初一讚說者，
疏：餘十頌上文。於中亦二：初一頌領前，
疏：餘頌請後。於中亦二：前四頌所修行體，
疏：後五頌行所成德。於中亦二：前三頌行所成因德，後二頌結因成果德。
爾時法慧菩薩告精進慧菩薩言：善哉，佛子！汝今為欲多所饒益，多所安樂，多所惠利，哀愍世間諸天及人，問於如是菩薩所修清淨之行。佛子！汝住實法，發大精進，增長不退，已得解脫，能作是問，同於如來。諦聽，諦聽，善思念之！我今承佛威神之力，為汝於中說其少分。
疏：大文第二、正說分中分二：先長行，後偈頌。前中亦二：先讚問許說，後正答所問。前中三：初、讚所問利益；二、佛子下，讚能問具德；三、諦聽下，誡聽許說。
佛子！菩薩摩訶薩已發一切智心，應離癡暗，精勤守護，無令放逸。
疏：第二、正答中二：先答所成行體，後答行成德用。前中答前十問，即為十段。今初段中有五十句：前二十句答前修習，後三十句答令佛歡喜。前修習言，亦總亦別；今不放逸，亦通總、別。總，則徧下十段，皆由不放逸成；別，則屬於修習。在文分二：先牒前標後。勤智守心，不犯塵境，名不放逸，是修習相；不守根門，則名放逸。涅槃云：不放逸根深固難拔，因不放逸，一切善根皆得增長。故首明之。即精進、三根，於所斷、修，防非為性，對治放逸，成滿一切世、出世間善事為業。
鈔：正說中，疏不守根門，名為放逸，即瑜伽意。前文曾引。此段疏文乃有三義：初、略釋名；二、涅槃云：不放逸下，明先彰所以；三、出其體業。二中即涅槃二十四高貴德王菩薩品十功德中第四十事利益功德。於中一、根深難拔，經自牒云：云何根深難拔？所言根者，名不放逸。不放逸者為是何根？所謂阿耨多羅三藐三菩提根。善男子！一切諸佛諸善根本，皆不放逸。不放逸故，諸餘善根展轉增長；以能增長諸善根故，於諸善中最為殊勝。善男子！如諸迹中，象迹為上；如諸明中，日光為最；如諸王中，轉輪聖王為最第一；如諸流中，四河為最；如諸山中，須彌山王為最第一。善男子！如水生華中，青蓮華為最，不放逸法亦復如是，於諸善法為最、為上。善男子！如陸生華中，婆利師華為最為上，不放逸法亦復如是，為最為上。師子、金翅、羅睺大身，乃至佛、僧為諸眾中最。廣引喻竟。結云：以是義故，不放逸根深固難拔。即其文也。
疏即精進、三根下，第三、出體業，即唯識第六。釋曰：謂依精進及無貪等三種善根。此之四法，於所斷惡，防令不起；於所修善，修令增長。體是四法，約別功能，而假建立，名不放逸，非別有體。
佛子！菩薩摩訶薩住十種法，名不放逸。何者為十？一者、護持眾戒；二者、遠離愚癡，淨菩提心；三者、心樂質直，離諸諂誑；四者、勤修善根，無有退轉；五者、恆善思惟自所發心；六者、不樂親近在家、出家一切凡夫；七者、修諸善業，而不願求世間果報；八者、永離二乘，行菩薩道；九者、樂修眾善，令不斷絕；十者、恆善觀察自相續力。佛子！若諸菩薩行此十法，是則名為住不放逸。
疏：二、別辨中有二十句：前十始修，後十終成。
今初，有四：一、總標，二、徵數，三、別列，四、總結。他皆倣此。列中，一、對治破戒放逸三聚非一，故名為眾，即三德、三身之因，故首明也。寧捨身命，不犯小罪，故名護持。二、離癡智顯，故菩提心淨。三、四可知。五、恐負自心，故思本發。六、遠離惡緣。七、修善無住。八、離小行大。寧起疥癩、野干之心，不起二乘之心，難反復故。九、積善無替。十、亦愛亦策，不令過分，使不相續；若不續者，當令相續，故須觀察。
鈔：疏寧起疥癩下，即薩遮尼揵子經。難反復故，即淨名文。彼第二經云：凡夫於佛法有反復，而聲聞無也。
佛子！菩薩摩訶薩住不放逸，得十種清淨。何者為十？一者、如說而行；二者、念智成就；三者、住於深定，不沈不舉；四者、樂求佛法，無有懈息；五者、隨所聞法，如理觀察，具足出生巧妙智慧；六者、入深襌定，得佛神通；七者、其心平等，無有高下；八者、於諸眾生上、中、下類，心無障礙，猶如大地等作利益；九者、若見眾生乃至一發菩提之心，尊重、承事，猶如和尚；十者、於授戒和尚及阿闍梨、一切菩薩、諸善知識、法師之所，常生尊重、承事、供養。佛子！是名菩薩住不放逸十種清淨。
疏：二、終成十中，一、行清淨。由不放逸，得無違教失，故名清淨。二、念智清淨。念，則明記；智，則決斷。念有智故，念即無念；智有念故，常得現前。此二相資，故名成就。三、等持清淨。不沈不掉，故名為等。然此沈、掉，乃含多意。如始學者不昏沈，不惡作，亦名為等，未是深定。今稱性寂然，故能不掉；智照不昧，所以不沈。如此深定，非深非淺。四、勤聞清淨。五、思修清淨。六、等引清淨。七、妙慧清淨，稱理平等故。八、攝受清淨，等利益故。如大地者，勝鬘云：譬如大地負四重擔：一者、大海，二者、諸山，三者、草木，四者、眾生。菩薩、大地荷負四種重任者，謂：離善知識、無聞、非法眾生，以人、天善根而成熟之及三乘人，隨機徧攝，名等作利益。九、同行清淨，謂如彌伽讚敬善財。十、承事清淨，離輕心故。
鈔：疏謂：離善知識下，合上四種重任。此合大海，最深重難持故；諸山喻菩薩，如十地十山故；草木喻緣覺，獨善不從師故；眾生喻聲聞，有師屬故。
佛子！菩薩摩訶薩住不放逸，發大精進，起於正念，生勝欲樂，所行不息，於一切法心無依處，於甚深法能勤修習，入無諍門，增廣大心，佛法無邊能順了知，令諸如來，皆悉歡喜。
疏：次答令佛喜，有三十句：初十結前生後，次十正成行相，後十純熟究竟。今初，此即牒前十種清淨，如次配屬。前八可知，九攝二句。以菩提心，佛法無邊誓願知故；既敬此心及事於師，故能順了。上九結前，第十生後，故令佛喜。
佛子！菩薩摩訶薩復有十法，能令一切諸佛歡喜。何等為十？一者、精進不退；二者、不惜身命；三者、於諸利養無所希求；四者、知一切法皆如虛空；五者、善能觀察，普入法界；六者、知諸法印，心無倚著；七者、常發大願；八者、成就清淨忍智光明；九者、觀自善法，心無增減；十者、依無作門修諸淨行。佛子！是為菩薩住十種法，能令一切如來歡喜。
疏：次十正成行相者，前明即前修習，故令佛喜；今更別明。於中，一、勤而不退，成上精進。二、內不惜身，正念方成。三、外絕異求，故唯有勝進。四、加行觀空，方能不息。五、正證入理，故無所依。六、窮得法印，方順深法。法印多種，或五，或四，或三，或一，但廣、略之異耳。言五印者，即五非常觀，謂：無常、苦、空、無我、寂靜。言四印者，合空入於無我，空即我所故。或名優陀那，菩薩藏經第二中名法鄔陀南。鄔陀南者，此名標相，涅槃寂靜是無為法標相。印即決定義，如說有為決定無常等。善戒第七、地持第八、瑜伽四十六，廣有分別。言三印者，四中合苦入於無常；或除涅槃寂靜，有為印故。今以諸印印於一切，亦無能印，故云不著，則入唯一實相印矣。後四依理起行：七、願護小心，故增廣大；八、智護凡見，方順佛法；九、自無法愛；十、無作而修，故入無諍門矣。
鈔：疏言五印者，即同淨名迦旃延章五非常觀。然前四非常，即是有為；寂靜為涅槃，即是無為。攝為、無為盡。又前四俗諦，後一真諦。疏言四印者下，即莊嚴論第十一，名四法印。論云：四法印者，一者、一切行無常印，二者、一切行苦印，三者、一切法無我印，四者、涅槃寂滅印。所以知合空入於無我者，論云：此中應知：無常印及苦印為成無願三昧依止，無我印為成空三昧依止，寂滅印為成無相三昧依止，說此法印為三三昧依止故。
疏或名優陀那者，即地持第八亦名優檀那。論云：有四優檀那，諸佛、菩薩為令眾生得清淨，故說為四。云何為四？一切行無常、一切行苦、一切法無我、涅槃寂滅。諸佛、菩薩具足此法，復以此法傳授眾生，是名優檀那。過去寂滅諸牟尼尊展轉相傳，是名優檀那。
疏菩薩藏經第二名法鄔陀南者，亦是大寶積第三十六菩薩藏會第十二卷末，即試驗菩薩品。經云：舍利子！諸佛。世尊具大智力，總攝諸法，安處四種鄔陀南中。何等為四？所謂：一切行無常、一切行苦、一切法無我、涅槃寂滅。舍利子！所演一切行無常者，如來為諸常想眾生斷常想故；所演一切行苦法者，如來為諸樂想眾生斷樂想故；所演一切無我法者，如來為諸我想眾生斷我想故；所演寂滅涅槃法者，如來為諸住有所得顛倒眾生斷有所得顛倒心故。舍利子！是諸菩薩若聞如來說一切行為無常者，則能善入畢竟無常；若有聞說一切行苦，則能興起厭離願心；若有聞說諸法無我，則能修習空三摩地妙解脫門；若有聞說寂滅涅槃，則能修習無相三摩地，而不非時趣入真際。如是舍利子！，若諸菩薩摩訶薩能善修習如是法者，終不退失一切善法，速能圓滿一切佛法。
疏鄔陀南者，此云標相者，釋經也。言涅槃寂靜是無為法標相者，略舉。亦應云：無常是有為法標相，苦是有漏法標相，無我是諸法標相。亦有說言：鄔陀南者，唐言說也，佛常說故。義當無問自說經。
疏印即決定義者，卻釋法印之名。決定無常等者，諸有漏法決定是苦，一切法決定無我，無為法決定寂靜。
疏善戒第七下，略示源由。地持第八，已如上說。善戒第七者，經云：智有三種：一者、能捨外物；二者、捨內物；三者、捨內、外已，兼化眾生。云何教化？見貧窮者，先當語言：汝能歸依於三寶不？受齋戒不？若言能者，先受三歸及以齋戒，後則施物。若言不能，復應語言：若不能者，汝能隨我說一切法無常、無我、寂滅涅槃不？若言能者，復當教之，教已便施。乃至云：若能如是先教後施，是名大施。釋曰：此即次下云言三印者，四中合苦入於無常，即智論所說三法印也。
疏瑜伽四十六者，論云：復次有四種法嗢陀南，諸佛、菩薩欲令有情清淨，故說。與地持同。地持即瑜伽同本異譯耳。
疏或除涅槃等者，此三唯說有為，即不合苦入無常也。言三者，一、無常，二、苦，三、無我也。然嗢陀南，此云集施，應與鄔陀南異。今論亦云嗢陀南，或譯之少巧。此三，即涅槃三修。疏今以諸印下，結前諸印，生後釋一印義。
佛子！復有十法，能令一切諸佛歡喜。何者為十？所謂：安住不放逸；安住無生忍；安住大慈；安住大悲；安住滿足諸波羅蜜；安住諸行；安住大願；安住巧方便；安住勇猛力；安住智慧，觀一切法皆無所住，猶如虛空。佛子！若諸菩薩住此十法，能令一切諸佛歡喜。
疏：後十純熟究竟中行修成熟，故云安住。初二入理行：一、加行離逸，二、正證捨相；次二救生行；次二隨緣行，十度別修，諸行總攝；後四願智行，即十度後四也。亦可前十如次成此十種，但生、熟之異耳。思之。
佛子！有十種法，令諸菩薩速入諸地。何等為十？一者、善巧圓滿福、智二行；二者、能大莊嚴波羅蜜道；三者、智慧明達，不隨他語；四者、承事善友，恆不捨離；五者、常行精進，無有懈怠；六者、善能安住如來神力；七者、修諸善根，不生疲倦；八者、深心利智，以大乘法而自莊嚴；九者、於地地法門，心無所住；十者、與三世佛善根、方便同一體性。佛子！此十種法令諸菩薩速入諸地。
疏：第二、答入菩薩所住處問，文分為三：初有十法起入地行，次住地觀修，後明地要勝。
今初，列中，初三自分行：一、具資糧。二、成加行。一度具十，名大莊嚴。三、智契實相，故不隨他。後七起勝進行，謂：四、外近良緣。五、內須自策。六、能安果用。七、不厭修因。八、雙游定、慧。深心契寂，利智貫達，以斯二法嚴於法身。故法華云：佛自住大乘如其所得法定慧力莊嚴以此度眾生也。九、不住法門。住有二失：一、不契地智，二、不能進趣。不住反此。十、善窮地體，謂依一佛智，方便多門，更無異體。
鈔：疏法華云：佛自住大乘者，即第一經偈中。此前偈云：唯此一事實餘二則非真終不以小乘濟度於眾生。
復次佛子！諸菩薩初住地時，應善觀察隨其所有一切法門，隨其所有甚深智慧，隨所修因，隨所得果，隨其境界，隨其力用，隨其示現，隨其分別，隨其所得，悉善觀察，知一切法皆是自心，而無所著。如是知已，入菩薩地，能善安住。
疏：二、復次下，住地觀修，有十一句：初一是總，一切法門是成地之法。次九為別：二、諸地證智；三、修加行因；四、攝報等果；五、所知分齊及所化境；六、進德修業，斷障力用；七、示百身等；八、分別諸願、十善等法；九、所證法界。皆言隨其者，諸地非一故。十、悉善下，辨成觀相。皆自心者，智與心相應故。因由心學，果是心成，境由心現。力用是心分位，神通是心現起，分別是心決擇，所得是心造詣。並心外無得，何所著耶？十一、如是下，結觀成益。
鈔：疏住地觀修者，梁論云：地者，對治義。
佛子！彼諸菩薩作是思惟：我等宜應速入諸地。何以故？我等若於地地中住，成就如是廣大功德，具功德已，漸入佛地，住佛地已，能作無邊廣大佛事。是故宜應常勤修習，無有休息，無有疲厭，以大功德而自莊嚴，入菩薩地。
疏：三、佛子下，顯地要勝。標、徵、釋、結，文並可知。
佛子！有十種法，令諸菩薩所行清淨。何等為十？一者、悉捨資財，滿眾生意；二者、持戒清淨，無所毀犯；三者、柔和忍辱，無有窮盡；四者、勤修諸行，永不退轉；五者、以正念力，心無迷亂；六者、分別了知無量諸法；七者、修一切行，而無所著；八者、其心不動，猶如山王；九者、廣度眾生，猶如橋梁；十者、知一切眾生與諸如來同一體性。佛子！是為十法，令諸菩薩所行清淨。
疏：第三、答大行清淨問。有二十句：初十是因，後十是果。
今初，行成出障，故云清淨。雖數名小異，大同十行，亦通十度；十行所行，即是十度。欲勝進彼，故此前修。又下文由為物說法，自增諸度，故復廣明；所望處別，互有影略。前七可知。八、於惡眾生修菩薩行，心不傾動，是難得中義，本願誓化故。九、善法行中與眾生為清涼法池，大悲堅固，普攝眾生，為舍為歸，是廣度眾生，如橋梁義，有力能故。十、真實行中文云：此菩薩入三世諸佛體性，與三世諸佛善根同等，智決體同故。
鈔：疏雖數名小異，大同十行，亦通十度等者，以刊定不許通十行，故雙定之。彼云：初四、五、七，名同十行；餘並全別，不可懸指。次後有文，具顯十度。釋曰：此公雖為十度釋經，意明但是行法，亦非十行，亦非十度，故今雙定，俱是無過。次云十行所行即十度者，明二義相成，俱明無失。次云欲勝進彼，故此前修者，別通十行。以其上意云：十行自是後位，何用懸指？今疏通云：夫勝進者，進修後位。今十住勝進正修十行，何有違耶？從又下文由為物下，通其不許十度。彼云下文自有十度，此是十度，乃成重也。故今釋云：彼約說法成度，此約通修。所望既差，亦非繁重。彼唯前四名同，今取其後三，說同十行，指文顯著。前七雙具，文理自顯。
菩薩既得行清淨已，復獲十種增勝法。何等為十？一者、他方諸佛皆悉護念；二者、善根增勝，超諸等列；三者、善能領受佛加持力；四者、常得善人，為所依怙；五者、安住精進，恆不放逸；六者、知一切法平等無異；七者、心恆安住無上大悲；八者、如實觀法，出生妙慧；九者、能善修行巧妙方便；十者、能知如來方便之力。佛子！是為菩薩十種增勝法。
疏：第二、菩薩既得下，由行淨因，得勝法果：一、他力勝，二、自善勝，三、深定勝，四、同行勝，五、助道勝，六、真智勝，七、意樂勝，八、觀慧勝，九、修行勝，十、增進勝。
佛子！菩薩有十種清淨願。何等為十？一、願成熟眾生，無有疲倦；二、願具行眾善，淨諸世界；三、願承事如來，常生尊重；四、願護持正法，不惜軀命；五、願以智觀察，入諸佛土；六、願與諸菩薩同一體性；七、願入如來門，了一切法；八、願見者生信，無不獲益；九、願神力住世，盡未來劫；十、願具普賢行，淨治一切種智之門。佛子！是為菩薩十種清淨願。
疏：第四、答大願問，有二十句：初十起勝淨願，後十勵志令滿。今初，全同初地十願：一、成熟眾生願；二、淨佛國土願；三、供養；四、護法；五、承事；六、同善根；七、攝法上首，法通至佛，名如來門；八、三業不空；九、具修諸行；十、現成正覺。但彼文廣，依彼次者，五、七、一、二、六、八、三、九、四、十為今之次。
鈔：疏依彼次者，五、七、一、二等，如次將今之十以對彼十。此中第一即彼第五，是成熟眾生等。
佛子！菩薩住十種法，令諸大願皆得圓滿。何等為十？一者、心無疲厭；二者、具大莊嚴；三者、念諸菩薩殊勝願力；四者、聞諸佛土，悉願往生；五者、深心長久，盡未來劫；六者、願悉成就一切眾生；七者、住一切劫，不以為勞；八者、受一切苦，不生厭離；九者、於一切樂，心無貪著；十者、常勤守護無上法門。
疏：二、佛子！菩薩下，令願成滿者，由斯十句能滿前十及餘多願。於中五、深心，則可久；六、悉成，則可大。可久，則菩薩之德；可大，則菩薩之業。餘並可知。
鈔：疏五、深心，則可久等者，此側用周易。繫辭。繫辭云：乾以易知，坤以簡能。，不勞而善成，故曰易簡。易，則易知；簡，則易從。易知，則有親；易從，則有功。通天下之志，故曰有功。有親，則可久；有功，則可大。可久、可大之功。可久，則賢人之德；可大，則賢人之業。德業既成，則入於形器，故以易簡，而天下之理得矣。，而各得順其分位也。天下之理得，而成位乎其中矣。，故能成象並乎天地也但觀向引疏文，可見但取可大、可久之言，而不取易簡之義。
佛子！菩薩滿足如是願時，即得十種無盡藏。何等為十？所謂：普見諸佛無盡藏、總持不忘無盡藏、決了諸法無盡藏、大悲救護無盡藏、種種三昧無盡藏、滿眾生心廣大福德無盡藏、演一切法甚深智慧無盡藏、報得神通無盡藏、住無量劫無盡藏、入無邊世界無盡藏。佛子！是為菩薩十無盡藏。
疏：第五、佛子已下，答獲菩薩藏問，文亦有四。初是結前生後。謂以前行、願蘊積成藏，故唯十句更無成熟等異。文有五對，並顯，可知。
鈔：疏文有五對，並顯，可知者，一、見佛持法對，二、智深悲廣對，三、多定廣福對，四、辯深通勝對，五、豎永橫該對。
菩薩得是十種藏已，福德具足，智慧清淨，於諸眾生隨其所應，而為說法。
疏：第六、菩薩得是下，答隨所應化，常為說法問，文分為三：初、結前生後，謂蘊積福、智，用以攝生；
佛子！菩薩云何於諸眾生隨其所應，而為說法？
疏：二、佛子下，徵以標起；
所謂：知其所作，知其因緣，知其心行，知其欲樂。貪欲多者，為說不淨；瞋恚多者，為說大慈；愚癡多者，教勤觀察；三毒等者，為說成就勝智法門；樂生死者，為說三苦；若著處所，說處空寂；心懈怠者，說大精進；懷我慢者，說法平等；多諂誑者，為說菩薩其心質直；樂寂靜者，廣為說法，令其成就。菩薩如是隨其所應，而為說法。
疏：三、所謂下，正解其義。於中分二：前、知器授法，二、具德成益。初中，先、知器有四：一、識習氣所作，如金師之子，應教數息等。二、知種性因緣，聞法發心為因，隨因成性；遇師聞法為緣，隨緣成種。三、知心行之病，謂多貪等。四、知希望差別。
二、貪欲下，授法，文有十句：初二可知。三、癡有二種：一、迷於事理，教觀法相；二、惡邪推求，不信業因，令其觀察十二因緣，能離邪執自性等計。上三唯對治。四、等分者，等謂相似，三觀不可並施。若等重者，教觀勝義，謂淫欲即道等；若等輕者，可以生善，為人化之。釋此四分，具如雜集十三。五、求人、天樂，為樂生死；說三苦者，乃至非想，行苦所隨故。次四可知。十、樂事寂者，令成理寂；若沈空寂，令成事用。菩薩已下，總結隨宜。
鈔：疏金師之子等者，涅槃經說：乃是身子差機。十地當引。今且引莊嚴論說：目連教二弟子金師之子，教不淨觀；浣衣之子，教數息觀，久無所證。舍利弗問目連︰汝以何法而教之乎？答：以二觀。又問：二人從何來？答：一、浣衣，二、鍛金。身子云：鍛金之子，應教數息；浣衣之子，令修不淨！於是目連如法教之，則得羅漢。即說五頌讚身子云：第二轉法輪佛法之大將於諸聲聞中得於最上智。又云：行自境界中獲得所應得行他境界中如魚墮陸地我常在河邊習浣衣白淨安心於白骨相類易開解不大加功力速疾入我意金師常吹囊出入氣是風以其相類故易樂入安般眾生所翫習各自有勝劣。釋曰：上皆隨宜之意。
疏釋此四分，具如雜集第十三者，然此論建立補特伽羅，略有七種，謂：病行差別故，出離差別故，任持差別故，方便差別故，果差別故，界差別故，修行差別故。今當病行差別，自有七種：一、貪行，二、瞋行，三、癡行，四、慢行，五、尋伺行，六、等分行，七、薄塵行。言貪行補特伽羅者，謂有猛利長時貪欲。。雖於下劣可愛境界，而能發起上品貪欲利。。起即長時，無有斷滅時。。如貪行者，乃至尋伺行者亦爾，各隨自境，猛利長行，如理配釋。等分補特伽羅者，謂住自性位煩惱，遠離猛劣，住平等境煩惱故；隨境勢力，煩惱現行故。釋曰：猛揀前五，劣揀第七。住平等境，釋成自性；隨境勢力，煩惱現行，釋自性煩惱。謂勝境貪心即增，劣境貪心則下，不同前五，於下劣境起上品貪等；亦猶顏回，怒不過分等。或與境等，名為等分。又於所起無偏勝劣，故云等也。論云：薄塵行補特伽羅者，謂住自性位薄煩惱，如前所說自性位煩惱相。今此煩惱望彼微薄故，雖於增上所緣境界，而微薄性煩惱現行。昔所修習勝對治力，所摧伏故。釋曰：非如前等分，等於前境，境勝，則貪重等。今勝亦劣，故不同前，則父母之讐亦無加報。又上有七，經多說四者，取其三毒為不善根故，等分之中攝餘三故。故疏云等分，分其輕、重。輕即薄塵，重即正是等分。既等於境，望於薄塵，故為重耳。又等皆相似，無有勝、劣。前三則有互增之義。
疏五、求人、天樂，為樂生死者，恐有難云：誰復樂死？故今答云：所謂樂生，以生必死故，人、天之樂是生死中事故。疏樂事寂者，令成理寂者，即為人意，亦即對治。
為說法時，文相連屬，義無舛謬；觀法先後，以智分別；是非審定，不違法印；次第建立無邊行門，令諸眾生斷一切疑；善知諸根，入如來教；證真實際，知法平等；斷諸法愛，除一切執；常念諸佛，心無暫捨，了知音聲體性平等；於諸言說，心無所著，巧說譬喻，無相違反；悉令得悟一切諸佛隨應普現平等智身。
疏：二、為說法時下，明具德成益。有十句十對：一、文連義正；二、法、智無差，即依法不依人，依智不依識；三、審定無違，即依了義經，不依不了義經；四、立法義故，能徧斷疑；五、了物根故，入於佛教；六、寂契真際，照法性源；七、斷真法愛，除人、法執；八、念佛了音；九、亡言巧說，雖無說無示，善順宗因；十、令悟隨宜，終歸平等，即說之益。
鈔：疏即依法不依人者，即第一、文連義正對，即依義不依文也。疏以文、義顯故，更不釋之。第二句中有其兩對，即依法不依人，依智不依識，具法四依也。即淨名經。法供養品，而以義、語、智、識、了義、不了義、人、法而為其次。四依之義，三門分別：一、釋名，二、出體，三、次第。
初、釋名者，義為所詮，憑之起行，是故應依；教雖詮理，要須忘言，言非義故，故不應依。智無分別，能決斷故，是以應依；識為了別，能起於染著，故不應依。依了義經，不依不了義者，顯實分明，名為了義；憑之起解，是故應依。隱覆有餘，名非了義；令人執滯，故不應依。託法起行，是故須依；不隨人情，故不依人。然了義經等，乃有多門：一、法印非印門，與無常、寂靜、無我三印相應，以為了義；不與相應，即非了義。二、大小乘門，小乘三印亦非了義，大乘方了，如七善知中說。又涅槃第六云：若說如來無常變易，名為不了；若說如來常住不變，是名為了。三、顯密門，密意宣說，名為不了；顯了說者，即名為了。四、又於大乘言未周悉，名為不了，周備為了。此上四門：初一、令物捨邪歸正，二、捨小歸大，三、捨密就顯，四、令尋詮，使義周備。
二、出體者，初一、所詮，通事通理；二、即能證，通根本、後得；三、約能詮，通詮上二；四、約能說，忘情取法。
三、次第者，即以上義以為次第。餘可思也。
疏七、斷真法愛者，謂真實觀智，理、事無違；心生愛著，便不證實。故諸聖人少有所念，不得聖果。
菩薩如是為諸眾生而演說法，則自修習，增長義利，不捨諸度，具足莊嚴波羅蜜道。
疏：第七、菩薩如是下，答恆不捨離諸波羅蜜問。於中二：先、結前生後，則正說法時便具十度，設自修此，亦為利他。一向大悲，了平等故。通至佛果，故皆名道。
鈔：疏設自修此，亦為利他者，以此章門標說法時不捨諸度；而下釋相，於諸佛所聞法、近友等，亦有不因說法所成，故為此通。設自修時亦為眾生，則不違躡前隨所應化，常為說法。
是時菩薩為令眾生心滿足，故內外悉捨，而無所著，是則能淨檀波羅蜜。
具持眾戒，而無所著，永離我慢，是則能淨尸波羅蜜。
疏：二、是時下，正示不捨度相。十度即為十段，皆先辨相；後是則下，結名。前四辨相中，先辨施等相；後無著等，辨波羅蜜相。檀、戒可知。
悉能忍受一切諸惡，於諸眾生，其心平等，無有動搖，譬如大地能持一切，是則能淨忍波羅蜜。
疏：三、忍中諸惡通於內、外。其心下，契理平等，成波羅蜜。
普發眾業，常修靡懈；諸有所作，恆不退轉；勇猛勢力，無能制伏；於諸功德不取不捨，而能滿足一切智門。是則能淨精進波羅蜜。
疏：四、精進中普發眾業，是無餘修，亦利樂勤。常修靡懈，是長時修；恆不退轉，是無間修。上即加行勤也。勇猛莫制，是勇捍修，亦被甲勤。於諸已下，是顯度相。
鈔：疏四、精進中普發眾業等者，此中攝於四修及三精進，故疏雙配，細尋，可知。
於五欲境無所貪著，諸次第定悉能成就，常正思惟，不住不出，而能銷滅一切煩惱，出生無量諸三昧門，成就無邊大神通力，逆、順次第入諸三昧，於一三昧門入無邊三昧門，悉知一切三昧境界，與一切三昧、三摩鉢底、智印不相違背，能速入於一切智地，是則能淨禪波羅蜜。
疏：五、禪定中文有十一句：一、訶五欲。所以訶者？夫禪定虛凝，湛猶渟海，高攀聖境，尚曰妄情；馳想五塵，豈當為道？云何訶之？色如熱金丸，執之，則燒；聲如毒塗鼓，聞之，必死；香如斃龍氣，齅之，則病；味如沸熱蜜，舐之，則爛傷；觸如臥師子，近之，則嚙。此五欲者，得之無厭，如火益薪；亡國敗家，世世為害，過於怨賊。故不應著。況菩薩體此即如，復何所著？二、入次第定。謂四禪、四空及滅受想為九次第定下十地、離世間品具明，即一切門禪。三、安住理定。寂愛味住，智契不出，名正思惟。以見心性故，亦善士相。上二定體，即定自性；餘六定用。四、消滅煩惱。通愛、見、慢等，故云一切。即清淨相。五、出生諸定，如起信云：得此真如三昧，能生無量諸三昧門。上文云一三昧生塵等定是也。即難行相。六、引發神通，謂精義入神以致用也。亦遂求相。七、逆、順自在，亦難行相。從滅定出，入非非想乃至初禪，是名為逆；從初禪出，入第二禪乃至滅定，是名為順。此中逆、順應各有超間，謂超一、超二，乃至全超。文無者略。此亦名為師子游步三昧。八、一、多自在。攝一切定，應有四句，謂：在一入一，在一入一切，在一切入一，在一切入一切，得其源故。九、悉知定境。定境有三：一、諸定所緣，二、諸定分齊，三、諸定境用。皆能知之。十者、總結體、用無違。言三昧者，此云等持，唯局有心，而通散心。三摩鉢底，此云等至，通於有心及與無心，唯諸位定體。此二功德名為等引。上二句定體，通於此三；六句定用，即是所引。言智印者，即一實相故。智論釋百八三昧中第二，名寶印三昧，謂與實相般若相應故。上二是定，此一是智，合即雙運。今菩薩隨在一定，即與一切三昧。此三無違。十一、速入智地，亦即定果。以菩薩之定，事窮無邊，理極無際，故能速至一切智地。亦難行相，亦二世樂相。又上二、三、四即現法樂住禪，次五引生功德禪，五亦饒益有情禪，後二通三。又通十種清淨：一、由世間淨，離諸愛味故，即第三句；二、出世間淨，亦此句攝；三、加行淨，即是初句；四、得根本淨，即第二句；五、根本勝進淨，即第五句；六、入住出自在清淨，七、捨靜慮已復還證入自在清淨，上二即第七句；八、神通變現自在清淨，即第六句；九、離一切見趣清淨，十、一切煩惱所知障清淨，此二共是第四句攝。餘如瑜伽四十三九大襌說。十行之中，當顯其相。
鈔：五、襌中，疏一、訶五欲者，即天台止觀依智論諸經，修正道前立二十五方便，謂：一、具五緣，二、訶五欲，三、棄五蓋，四、調五事，五、行五法。五五二十五。今但明訶五欲耳。疏中，先彰訶意；後云何訶之下，正明訶相。於中有三：一、別示其過訶；二、此五欲者，結以正訶；三、況菩薩下，即無訶相，直順經文無貪著義。餘之方便，疏文不要。略示其名。言具五緣者，一、持戒清淨，二、衣食具足，三、閒居靜處，四、息諸緣務，五、近善知識。言棄五蓋，前已有竟。四、調五事者，一、調食，令不飢不飽；二、調眠，不節不恣；三、調身，令不寬不急；四、調息，令不澀不滑；五、調心，令不沈不舉。五、行五法者，一、欲，二、精進，三、念，四、巧慧，五、一心。並類前後，其相可知。
疏即一切門禪者，瑜伽三十三說六度、四等，各有九門，謂：一、自性，二、一切，三、難行，四、一切門，五、善士，六、一切種，七、遂求，八、此世、他世樂，九、清淨。故彼頌云：自性一切難一切門善士一切種遂求二世樂清淨。又自性皆一；一切或二、或三；難行皆三；一切門皆四；善士皆五；一切種皆六、或七；遂求皆八；二世樂皆九；清淨皆十。今九門靜慮者，一、自性者，謂心一境性，或奢摩他品，或毗鉢舍那品，或雙運道。即十句中二、三及十。
第二、一切禪者，略有二種：一者、世間，二、出世間。九次第定通於世間，不住不出是出世間。亦即第二句攝。有三種者，一者、現法樂住禪，謂身心輕安，遠離憍舉，離諸愛味，泯一切相；二者、引生功德禪；三、饒益有情禪。如疏已配。
第三、難行禪，有三種者，一、已住深定，能引諸靜慮，而捨彼最勝，生於欲界，是第一難，即經第五句；二、依此靜慮，能發種種超過二乘所行等持，亦第五句，是故疏云即難行相；三、依於靜慮，速證無上菩提，即第十句，疏亦已指。
第四、一切門禪，有四種者，謂：一、尋伺俱行，二、喜俱行，三、樂俱行，四、捨俱行。即第二句攝，故疏已指。
第五、善士禪，略有五種者，一、無愛味，即第三、四句；餘四與四等相應，即第八句攝。所緣境界，即慈念眾生等故。
第六、一切種者，此靜慮有六種、七種，總十三種。言六種者，一、善靜慮，二、無記變化靜慮，三、奢摩他品，四、毗鉢舍那品，五、自、他利正審思惟，六、能引神通威力功德。亦是第六引神通句，亦通餘句。言七種者，一者、名緣靜慮，二、義緣，三、止相緣，四、舉相緣，五、捨相緣，六、現法樂住，七、饒益他。隨句相應，配之，可知。
第七、遂求者，滿眾生意故，亦神通句攝。略有八種。此一段論文稍廣，今略義引之：一、能息諸毒等，二、能除眾病，三、降雨止饑，四、濟諸怖畏，五、能施飯食，六、能施資財，七、能正諫誨，八、能正造作。隨應，可知。
第八、此世他世樂靜慮，有九者，一者、神通變現調伏有情靜慮，二者、記說變現調伏有情，三者、教誨變現調伏有情，四者、於造惡者示現惡趣，五、於失辯者能施辯才，六、於失念者能與正念，七者、制造建立無顛倒論等，八、於世工巧能隨造作，九、放光息苦。後二亦義引，亦隨應配之。
第九、清淨禪，有十，疏下自配。餘度九門，十行品說。
疏三、安住理定，寂愛味住者，雜集第九云：如是靜慮無色，由四種相，應廣分別，謂：雜染故，清白故，建立故，清淨故。雜染者，謂四無記根：一、愛，二、見，三、慢，四、無明。由此四惑染污其心，於諸染污靜慮定門令色、無色界一切有覆無記煩惱及隨煩惱生長不絕。釋曰：上即略釋論文，下別釋。其文廣博，今略取意。謂：由有愛故，味上靜慮；由有見故，取上靜慮；由有慢故，恃上靜慮；由無明故，疑上靜慮。如是煩惱恆染其心，令色、無色大、小二惑相續流轉等。論云：清白者，謂清淨靜慮無色，自性善故，說名清白。雖是世間，離纏垢故，亦名為淨。論云：建立者，謂：支建立、等至建立、品類建立、名想建立。於諸靜慮具四建立，諸無色中唯有三種，除支建立。支建立者，取意謂初禪五支等。言等至建立者，謂七種作意入初靜慮，乃至非想。言品類建立者，於初靜慮具三品熏修，八定皆爾，故初四禪隨三品因，各有三天。名想建立者，謂靜慮中無量名字，不可算數，以諸佛。世尊所入，二乘所不能知故；乃至八定，互相攝故等。論云：清淨者，謂初靜慮中邊際定力，乃至非想非非想處邊際，是名清淨。彼疏釋云：八定之中所有最後邊際，由作用自在，離無堪任障，故名清淨。通有漏、無漏，但自在作用，俱名清淨。釋曰：今疏三、四，即離前雜染四無記根，是第四清淨。五至八，即是前名想建立中互相攝故及品類建立等。餘可思之。
疏五、出生諸定者，即雜集名想建立。疏中先明能出生，即依起信修行信心分中之文。前云久習淳熟，乃至得入真如三昧。次論又云：復次依是三昧故，則知法界一相，謂一切諸佛法身與眾生身平等無二，即名一行三昧。當知真如是三昧根本。若人修行，漸漸能生無量三昧。經言無量三昧者，如智論云：五智印等三萬五千，首楞嚴等五萬三千，方便善巧無量無邊。
疏此中逆、順應各有超間等者，俱舍。定品云：二類定順逆均間次及超至間超為成三洲利無學。謂本善等至分為二類：一者、有漏，二者、無漏。往上名順，還下名逆。今疏已委釋。又彼云：同類名均，異類名間，相鄰名次，越一名超。至間超為成者，明修超也。謂觀行者，修超定時，先於有漏八地等至，順、逆均次，現前數習；次於有漏順、逆均超，現前數習；次於無漏順、逆均超，現前數習。是名修習超加行滿也。後於有漏、無漏等至，順、逆間超，名超定成。三洲利無學者，明處及人。修超等至，唯人三洲，處也。仍是利根不時羅漢方能修也。今明菩薩居然能超。如順超，從初禪出，應入二禪，而入三禪，即是超一。若從初出，而入四禪，即是超二。直入滅定，是謂全超。逆超亦爾。
疏亦名為師子遊步三昧者，騰躍跳躑故。即智論百八三昧中第三名也。菩薩得是三昧，於一切三昧中入、出、遲、速，皆得自在。譬如眾獸遊戲之時，若見師子，悉皆怖懼。師子戲時，於諸群獸，強者則殺，伏者則放。菩薩亦如是，得是三昧，於諸外道，強者破之，信者度之。故名師子遊步三昧。第一百八三昧名離著虛空不染，初一名首楞嚴。
疏第二，名寶印三昧者，智度論云：能印諸三昧，於諸寶中，法寶是實寶，今世、後世乃至涅槃能為利益。如佛語比丘云：為汝說法，所謂法印。法印是寶，是解脫門。若三藏教門，以三法印為法印；若摩訶衍，但有諸法實相一法印。與實相般若相應三昧，名為寶印三昧也。
疏又上二、三下，上按文釋，今以三禪收之，以諸經論多用三故。如初會說。今當重釋。瑜伽四十三云：云何菩薩一切靜慮？謂此靜慮略有二種：一者、世間，二者、出世間。復有三種：一者、現法樂住等。論釋云：若諸菩薩所有靜慮遠離一切分別，能生身心輕安，最極寂靜，遠離掉舉，離諸愛味，泯一切相，當知是名現法樂住。若諸菩薩所有靜慮能引、能住種種殊勝，不可思議，不可度量，十力種性所攝等持，乃至若諸菩薩所有靜慮能引、能住一切菩薩解脫勝處、徧處、無礙解、無諍願等不共功德，名能引等持功德靜慮。若諸菩薩所有靜慮於諸有情能引義利，彼彼事業與作助伴。下取意引：息苦、除怖、救護、讚三寶德、調伏有情，為第三靜慮。疏又通十種下，即九門中第九也。
於諸佛所，聞法受持；近善知識，承事不倦；常樂聞法，心無厭足；隨所聽受，如理思惟；入真三昧，離諸僻見；善觀諸法，得實相印；了知如來無功用道；乘普門慧；入於一切智智之門；永得休息。是則能淨般若波羅蜜。
疏：六、般若中句亦有十：前之三句聞法、近友，即聞所成慧。初句正明。二、近友不倦，是聞慧緣。三、樂聞無厭，是聞慧因；暫聞則已，慧不生故。四、即思慧。學而後思，故云隨所聽也；內正作意，故云如理。五、亦思擇慧。又於無煩惱中善決擇故，捨煩惱故。六、善觀下，皆是修慧。此句悟入於如。七、宿習思量故，了無功用道。八、周備悟入一中一切等，名為普門。九、入二智門。十、總結已圓，故云休息。後三連環。此中亦有九門之相，恐繁不配。其中雖定、慧互有，互相嚴故，而為門不同；若全雙運，故起信論合於六度以為五門。後之方便，義亦準此。涉有不迷於空，則名方便；不厭有而觀空，便稱般若。豈令般若不能知有耶？方便若不觀空，何名方便？非唯此三，萬行皆爾。況般若能成萬行，何法而不用之！寂照盡於理極，不得一行無此君耳。所以開，則萬行森然；泯，則一不為一；得意，則無所不通耳。
鈔：疏六、般若中二：先隨文釋，後總料揀。前中言後三連環者，以經云：一、乘普門慧，二、入於一切智智之門，三、永得休息。此三乃似一句爾，故云連環；而義則別，故為三句。
疏此中亦有九門之相下，料揀。於中二：一、對九門般若；二、其中雖定、慧下，揀濫，以互有故。於中有六：一、對前定門揀，如前中云知三昧境不違智印，入於智地，是定中慧，慧資定也。今此中有入真三昧，是定資慧也。二、若全下，引證成前。既合定、慧，明必相資。三、後之方便下，以六對七料揀，二亦相成。四、豈令般若下，反成前義。五、非唯下，總結萬行相資之義。六、況般若下，況結深玄。言不得一行無此君者，借外典語。晉書中說：王獻之好竹，到處即皆樹之。人問其故，答云：人生不得一日無此君耳。意在虛心貞節，歲寒不移。今明萬行不得暫時而無般若。
示現一切世間作業；教化眾生，而不厭倦；隨其心樂，而為現身；一切所行，皆無染著；或現凡夫，或現聖人所行之行；或現生死，或現涅槃；善能觀察一切所作；示現一切諸莊嚴事，而不貪著；徧入諸趣；度脫眾生。是則能淨方便波羅蜜。
疏：七、方便中亦有十種：一、巧智現世為方便；二、悲非愛見，故化而無厭，即悲、智相導為方便；三、依體起用；四、非捨非受，故一切無染；五、凡、聖雙行，由雙非故；六、行無住道；七、觀察進趣；八、現相不著；九、徧入諸趣，即無生現生；十、度脫眾生，是無化現化。初、九拔濟，餘皆迴向。依瓔珞。因果品，後之四度亦各有三。方便三者，一、進趣方便，即第七句；二、巧會有、無，除第四句，皆此所攝；三、不捨不受，即第四句。
鈔：疏七、方便中，先隨文釋；後初、九拔濟下，收束。先以二種方便收；依瓔珞下，通明後四之相。後之三度皆有二段，可知。
盡成就一切眾生，盡莊嚴一切世界，盡供養一切諸佛，盡通達無障礙法，盡修行徧法界行，身恆住盡未來劫，智盡知一切心念，盡覺悟流轉、還滅，盡示現一切國土，盡證得如來智慧，是則能淨願波羅蜜。
疏：八、願中亦有十願。前五、後三，盡字為初。六、身恆住盡劫海；七、智盡心海；八、窮盡有支；九、盡現國土；十、窮佛果智，此求菩提。前九利樂。若依三願，二、三、四、五為自行願，六、七為神通，初及八、九為外化。十通二利。皆云盡者，窮彼源故。
鈔：八、願中，此求菩提下，收束。
具深心力，無有雜染故；具深信力，無能摧伏故；具大悲力，不生疲厭故；具大慈力，所行平等故；具總持力，能以方便持一切義故；具辯才力，令一切眾生歡喜、滿足故；具波羅蜜力，莊嚴大乘故；具大願力，永不斷絕故；具神通力，出生無量故；具加持力，令信、解領受故。是則能淨力波羅蜜。
疏：九、力中十句各二，謂標名、釋義。一、契理深心，是思擇力。染，則無力；翻此，故有也。餘可準知，皆修習力。瓔珞有三，皆名通力：一、報通力，二、修通力，三、變化通力。觀彼，似當九、十二句耳。
鈔：九、力中，一、契理下，收束。
知貪欲行者，知瞋恚行者，知愚癡行者，知等分行者，知修學地行者，一念中知無邊眾生行，知無邊眾生心，知一切法真實，知一切如來力，普覺悟法界門，是則能淨智波羅蜜。
疏：十、智度中識病、知根、順理、授法，名為智度。亦有十句：初四知病輕重。次三知根欲樂：一、位，二、行，三、心。後三知法藥：一、知理法，二、知果法，三、普覺法界。前七成就有情，後三現法樂住。瓔珞三智：一、無相智，即知法真實；三、變化智，即如來力；餘皆第二、一切種智。餘義如初會說。
鈔：十、智度中，前七成就下，收束。
佛子！菩薩如是清淨諸波羅蜜時，圓滿諸波羅蜜時，不捨諸波羅蜜時，住大莊嚴菩薩乘中，隨其所念一切眾生，皆為說法，令增淨業，而得度脫。
疏：第八、佛子下，答前所念眾生咸令得度問。於中分三：初、結前起後，二、正明化度，三、結如本誓。
前中，初結前。清淨約離障，圓滿具事、理，不捨謂常相應。住大莊嚴者，總結十度為嚴，是大乘體。後隨其所念下，生後，由具前故。
墮惡道者，教使發心；在難中者，令勤精進；多貪眾生，示無貪法；多瞋眾生，令行平等；著見眾生，為說緣起；欲界眾生，教離欲、恚、惡不善法；色界眾生，為其宣說毗鉢舍那；無色界眾生，為其宣說微妙智慧；二乘之人，教寂靜行；樂大乘者，為說十力廣大莊嚴。
疏：二、墮惡道下，正明化度，文有十句，約為四類。初二令離惡果：三塗除無間，皆容發心，如慈童女；二、令勤修，則脫八難，值佛聞法。次三令離惡因。貪有二種，上偏語色貪教修不淨，今通語貪財、名等。故但云示無貪法。無貪法者，謂不淨觀空，少欲知足。二、瞋亦二種，上偏語能為違害，故令修慈；今通瞋情、非情，故觀同體，不應自瞋。三、癡亦二種，已如上明。此約邪癡，令觀緣起。次三令離流轉，三界循環，皆可厭故。初、欲、恚害等，義見三地。二、色界雖定、慧似均，然是定地，恐其滯寂，故為說觀；又無生正觀，令得無漏。三、無色定多，故為說妙慧；又示諦觀，方得永出。後二示以三乘，隨機為說；又引權歸實，令知本寂。
鈔：疏如慈童女者，智度論說：慈行童女入海採寶，辭白其母，母不從其志。相別，誤傷母一莖髮，便墮火盆地獄。自省無罪，獄主具示罪相。便發大心，見諸罪人，知同此罪，便請火盆，普為戴之。獄主瞋恚，以鐵叉擊頭，尋便命終，生於天上。
疏貪有二種等，略有此二。然準瑜伽二十六中，總有五種，論云：貪有五種：一、於內身欲欲欲貪，二、於外身淫欲淫貪，三、境欲境貪，四、色欲色貪，五、薩迦耶欲薩迦耶貪。釋曰：慈恩二解，初貪有二：一云：於自內身，初起欲界微少之欲，故名欲欲；次起重貪，故名欲貪。二云：內身是自所欲之法，所以言於內身欲。於內身欲上起欲故，即能欲心，此名欲貪。則初一欲字是所欲，第二是能欲，第三欲字是結名。釋曰：後解為勝。濮陽結歸兩解：初一、同大乘法師後解。二云、初之欲字，義同於前。次欲字，即別境欲，與貪俱時緣於所欲；緣欲之欲，重云欲欲。後之欲字，亦是所欲；緣欲之貪，名為欲貪。釋曰：此解不及前，以後一皆有別境欲故。然古後四皆通二解，思之，可知。今亦存一。今此雖二，亦以攝五：色貪即初二，財、名等即後三。財即三、四，名兼第五，等即等三耳。
如其往昔初發心時，見無量眾生墮諸惡道，大師子吼，作如是言：我當以種種法門，隨其所應，而度脫之！菩薩具足如是智慧，廣能度脫一切眾生。
疏：三、如其往昔下，結如本誓，故能真度。師子吼者，決定度故。
佛子！菩薩具足如是智慧，令三寶種永不斷絕。所以者何？菩薩摩訶薩教諸眾生發菩提心，是故能令佛種不斷；常為眾生開闡法藏，是故能令法種不斷；善持教法，無所乖違，是故能令僧種不斷。復次悉能稱讚一切大願，是故能令佛種不斷；分別演說因緣之門，是故能令法種不斷；常勤修習六和敬法，是故能令僧種不斷。復次於眾生田中下佛種子，是故能令佛種不斷；護持正法，不惜身命，是故能令法種不斷；統理大眾，無有疲倦，是故能令僧種不斷。復次於去、來、今佛所說之法、所制之戒，皆悉奉持，心不捨離，是故能令佛、法、僧種永不斷絕。
疏：第九、佛子下，答前紹三寶種使不斷絕問，文分為二：初、仍前總標；二、所以下，徵釋所以。由化眾生入三寶海，故能紹前，令不斷也。文有四番，為成十句：前九別明，後一總結。就初三番，釋通總、別，然皆後後轉深前前。通者，通在諸位；別者，初在十信，次居三賢，後約登地。
疏：三番佛種，差別云何？初、教發心，令具因性，未發唯有本住性故。次、讚大願，令成因行，令所發心不退轉故。言大願者，謂求菩提願、利樂有情願。又防惡願，如戒經說；有進善願，如常所明。三、下佛種子，令成佛智，謂證真如，成無漏故。上約別顯通者，發菩提心總有三心，謂即大悲、大願、大智。初番為總，已含大悲；次番是願；後番是智。謂示妙理，令暫見心性，成金剛種。
鈔：疏又防惡願，如戒經說者，梵網經云：發十大願已，持佛禁戒，作是願言：寧以此身投熾然猛火大坑及上刀山，終不以毀犯三世諸佛經、律，與一切女人作不淨行！有十二願，兼結云：願一切眾生，皆得成佛！為十三願。
疏：三番法種差別相者，初開法藏，令教不斷；次說因緣，令義不斷；後具四種護，令教、理、行、證皆悉不斷。復次初雖領教，未發真解；次具解、行，未能證故。
疏：三番僧種，有何差別？初受法無乖，始墮僧數；次修六和敬，僧行已成；後統理大眾，令僧清淨。復次初雖奉教，解、行未具，未是真和；次雖具解、行，未離眾怖，不能控御。言六和者，三業為三，及戒、見、利。謂：身和同集，口和無諍，意和無違，見和同解，戒和同奉，利和同均。又約菩薩三業同慈，六皆同體，真實和也。一切恭敬，令僧久住。
鈔：疏言六和者下，別釋六和敬。先依律釋，正在小乘，義通大、小；後又約菩薩三業同慈下，約菩薩明。則外同他善，謂之為和；內自謙卑，名之為敬。言三業同慈者，大、小異故。又三名行和，無有利和。一、同戒和敬：菩薩通達實相，知罪不可得。為欲安立眾生於實相理，以戒方便巧同一切，持諸戒品，無有乖諍；亦知眾生同此戒善，不斷不常，未來必得菩提大果，是以敬之如佛。故說同戒以為和敬。二、同見和敬：菩薩通達實相，不得諸法，不知不見。為欲安立眾生於實相正見，方便巧同一切，種種知見無有乖諍；亦知眾生因此知見分別增進開解，必得種智圓明，是以敬之如佛。故說同見以為和敬。三、同行和敬：菩薩通達實相，無念無行。為欲安立眾生於實相正行，方便巧同一切，修種種行，無有乖諍；亦知眾生因此諸行漸漸積功德，皆當成佛道，是以敬之如佛。故說同行為和敬也。四、身慈和敬：菩薩住於無緣平等大慈，以修其身。慈善根力能不起滅定，現諸威儀，與一切樂，故身與九道和同；亦知前所得樂眾生悉有佛性，未來必定當得金剛之身，是以敬之如佛。故說身慈以為和敬。五、口慈和敬：菩薩以無緣平等大慈，以修其口。慈善根力能不起滅定，普出一切音聲、言辭，與一切樂，故口與九道和同；亦知前得樂眾生悉有佛性，未來必定當得無上口業，是以敬之如佛。故說口慈為和敬也。六、意慈和敬：菩薩之心，常在無緣大慈三昧，以修於意。慈善根力能不起滅定，現諸心意，與眾生樂，故意與九道同和；亦知前所得樂眾生悉有佛性、如來藏理，未來必定當得心如佛心，是以敬之如佛。故說意慈為和敬也。
疏：後總句者，弘法奉戒，三學兼修，則不斷三寶，化化不絕。
菩薩如是紹隆三寶，一切所行無有過失，隨有所作，皆以迴向一切智門。是故三業皆無瑕玷。無瑕玷故，所作眾善、所行諸行教化眾生，隨應說法，乃至一念無有錯謬，皆與方便、智慧相應，悉以向於一切智智，無空過者。
疏：第十、菩薩如是下，答前善根、方便皆悉不空問。先略，後廣。略中分三：初、結前生後，謂由能紹三寶，故所行無失；二、隨有下，由不空故，三業無瑕，謂所作迴向是不空業；三、無瑕玷故下，由無瑕故，不空所作，反覆相成。玉之內病曰瑕，瑕謂體破；外病曰玷，玷謂色污。以顯三業內、外無失。故白圭之玷尚可磨也，三業之玷不可為也。初句牒前；次所作下，示無瑕相；後皆與下，顯不空相。方便有慧，方便不空；慧有方便，慧亦不空。此辨所行不空。迴向智智，辨趣果不空。
鈔：疏故白圭之玷尚可磨也下，此借論語說。南容三復白圭，謂毛詩。抑篇文也。南容誦詩至此，三復讀之，故鄭重也。白圭之玷，尚可磨也！斯言之玷，不可為也。毛詩傳云：玷，缺也。今疏側用，故加三業。
疏方便不空者，即側用淨名有慧方便解句。下句即有方便慧解，即涉有不迷於空，是方便有慧；觀空不迷於事，即慧有方便也。
菩薩如是修習善法，念念具足十種莊嚴。何者為十？所謂：身莊嚴，隨諸眾生所應調伏，而為示現故；語莊嚴，斷一切疑，皆令歡喜故；心莊嚴，於一念中入諸三昧故；佛剎莊嚴，一切清淨，離諸煩惱故；光明莊嚴，放無邊光，普照眾生故；眾會莊嚴，普攝眾會，皆令歡喜故；神通莊嚴，隨眾生心，自在示現故；正教莊嚴，能攝一切聰慧人故；涅槃地莊嚴，於一處成道，周徧十方，悉無餘故；巧說莊嚴，隨處、隨時、隨其根器，為說法故。菩薩成就如是莊嚴，於念念中身、語、意業，皆無空過，悉以迴向一切智門。
疏：第二、菩薩如是下，廣明，有二：初明自業不空，後辨利他不空。初中雖明不空，義兼無失，以一切清淨，離煩惱故。又此無失，即自業不空，順止寂故。文有標、徵、釋、結。釋中，皆先標，後釋。初四依、正莊嚴，次六攝、化莊嚴。言涅槃地者，以涅槃嚴地也。謂：隨有成道入涅槃處，當知其地即是金剛。今於一切處成，則無非金剛也。標云涅槃，釋云成道，文影略耳。四、菩薩成就下，結文，可知。
鈔：疏涅槃嚴地也下，即涅槃經文。下當廣引，在文可見。
若有眾生見此菩薩，當知亦復無空過者，以必當成阿耨多羅三藐三菩提故。若聞名，若供養，若同住，若憶念，若隨出家，若聞說法，若隨喜善根，若遙生欽敬，乃至稱揚、讚歎名字，皆當得阿耨多羅三藐三菩提。佛子！譬如有藥，名為善見；眾生見者，眾毒悉除。菩薩如是成就此法，眾生若見，諸煩惱毒，皆得除滅，善法增長。
疏：二、若有眾生下，利他不空。於中有法、喻、合，文則可知。佛與菩薩俱益不空，今不見者，不宜見故。見不益者，無行力故，亦遠益故。上來並答所成之行問竟。
佛子！菩薩摩訶薩住此法中，勤加修習，以智慧明，滅諸癡暗；以慈悲力，摧伏魔軍；以大智慧及福德力，制諸外道；以金剛定，滅除一切心垢煩惱；以精進力，集諸善根；以淨佛土諸善根力，遠離一切惡道諸難；以無所著力，淨智境界；以方便智慧力，出生一切菩薩諸地，諸波羅蜜及諸三昧、六通、三明、四無所畏，悉令清淨；以一切善法力，成滿一切諸佛淨土無邊相好，身、語及心具足莊嚴；以智自在觀察力，知一切如來力、無所畏、不共佛法，悉皆平等；以廣大智慧力，了知一切智智境界；以往昔誓願力，隨所應化，現佛國土，轉大法輪，度脫無量無邊眾生。
疏：第二、佛子！菩薩摩訶薩住此下，答行所成德問。前文有二，今亦二段：第一、答以行成因德，二、答以因成果德。
今初，具答十二問，各有二句，上句答下句。上云修何滅癡，今答以智。他皆倣此。二、用慈降魔。夫欲害人，反招自害；苟欲安人，則物、我俱安。故柔勝剛，弱勝強。以慈安一切，惡魔無以施害；慈善根力，其功叵量。三、福，則怖之以威；智，則屈之以辯。次四、後四，文並可知。八、以方便智慧出生是答；一切菩薩已下，即是所問。準上文中，此有七事；今波羅蜜下，欠總持句。然方便有二：若加行方便，出生地度；若善巧方便，亦生諸度及餘五法。智亦有二：若根本智，即成內證；若後得智，即成業用。是故此二出生此七。言清淨者，治彼障故。
鈔：第二、答行所成德，疏故柔勝剛等者，即借老子。道經云：柔弱勝剛強。御注云：柔順，可以行權；權行，即能制物。故知柔弱者必勝剛強。德經云：天下之至柔馳騁天下之至堅。御注云：天下之至柔者，正性也。若馳騁，伐勝染雜塵境。情欲充塞，則為天下之至堅矣。若河上公意，意與前同。亦以柔能馳堅，如水能穿石。今疏意在此。疏若根本智，即成內證等者，七事皆有內證及業用故。
佛子！菩薩摩訶薩勤修此法，次第成就諸菩薩行，乃至得與諸佛平等。
疏：二、佛子下，答以因成果問。於中亦二：先、結因成果，謂但勤修上來諸行，則能次第從因得果；
於無邊世界中為大法師，護持正法，
疏：二、於無邊世界下，正答所成之德。謂護持正法，但當勤修上來以行成因之德，自當成後護持法等諸德。故乘前結因成德明之。答上十句，文分九段：第一、答初總句如來法藏守護、開演。
一切諸佛之所護念；
疏：二、佛所護念故，則答眾魔、外道無能沮壞，以佛護故。
守護、受持廣大法藏，獲無礙辯，深入法門。
疏：三、守護、受持下，答攝持正法無有窮盡。
於無邊世界大眾之中，隨類不同，普現其身，色相具足，最勝無比，以無礙辯巧說深法。其音圓滿，善巧分布故，能令聞者入於無盡智慧之門。
疏：四、於無邊下，答於一切世界中演說法時十王敬護，謂身勝、音巧，令聞者入智故。
知諸眾生心行煩惱，而為說法。所出言音具足清淨故，一音演暢，能令一切皆生歡喜。
疏：五、知諸眾生下，答舉世同欽，稱機令喜故。
其身端正，有大威力故，處於眾會，無能過者。
疏：六、其身端正下，答菩薩愛敬，端正有德故。其佛灌頂，在前第二佛護之中。
善知眾心故，能普現身；善巧說法故，音聲無礙；得心自在故，巧說大法，無能沮壞；得無所畏故，心無怯弱；於法自在故，無能過者；於智自在故，無能勝者；般若波羅蜜自在故，所說法相不相違背；辯才自在故，隨樂說法，相續不斷；陀羅尼自在故，決定開示諸法實相；辯才自在故，隨所演說，能開種種譬喻之門；大悲自在故，勤誨眾生，心無懈息；大慈自在故，放光明網，悅可眾心。
疏：七、善知眾心下，答得善根力，增長白法。於中，先總明三業；後得心下，別顯十種自在，皆是善根。其十自在之能，並是增長白法。
菩薩如是處於高廣師子之座，演說大法。唯除如來及勝願智諸大菩薩，其餘眾生無能勝者，無見頂者，無映奪者。欲以難問，令其退屈，無有是處。
疏：八、菩薩如是下，答開演如來甚深法藏。
佛子！菩薩摩訶薩得如是自在力已，假使有不可說世界量廣大道場，滿中眾生，一一眾生威德色相，皆如三千大千世界主，菩薩於此纔現其身，悉能映蔽如是大眾，以大慈悲安其怯弱，以深智慧察其欲樂，以無畏辯為其說法，能令一切皆生歡喜。何以故？佛子！菩薩摩訶薩成就無量智慧輪故；成就無量巧分別故；成就廣大正念力故；成就無盡善巧慧故；成就決了諸法實相陀羅尼故；成就無邊際菩提心故；成就無錯謬妙辯才故；成就得一切佛加持深信解故；成就普入三世諸佛眾會道場智慧力故；成就知三世諸佛同一體性清淨心故；成就三世一切如來智、一切菩薩大願智，能作大法師，開闡諸佛正法藏及護持故。
疏：九、佛子！菩薩得如是下，答攝持正法，以自莊嚴。於中，初明自嚴，次徵，後釋。以攝正法，故有十句德。亦即是前所成之德，可思準之。
鈔：疏亦即是前所成之德者，即牒前文十種自在總、別諸句。初智慧輪，即牒前總句，成就三業，智為導故；次之九句牒十自在，但一、二不次。一、成巧分別，即牒前第一得心自在故，巧說大法。二、廣大念力，即第二無畏自在。三、善巧智慧，即第三於法自在及第四於智自在；由巧慧了法故，故合其二。四、實相總持，即第七陀羅尼自在。五、成菩提，卻是第五般若自在，般若為先故。六、無錯謬辯，即第六辯才自在。七、得佛加持，即前第八隨所演說，開譬喻門。八、普入佛會，即大悲自在，誨生不倦。九、同一體性，即第十大慈自在，同體慈故。第十一句作大法師，即總結前十。
爾時法慧菩薩欲重宣其義，承佛神力，而說頌言：
疏：第二、重頌分，十頌分二：初六偈頌前十種所成行體，後四偈頌行所成德。前中，初、二偈頌佛喜。於中，初半頌不放逸，餘頌佛喜。二、有一頌頌入地及大行、大願。三、一頌頌菩薩藏及所應化，而為說法。四、一頌頌不捨自行諸度及所念眾生，皆令得度。五、半頌頌不斷三寶。六、半頌頌善根、方便，皆悉不空。
疏：二、菩薩所修下，頌行所成德。初一頌初行所成因德，後有三偈頌以因成果德。於中，初二頌通頌前之八段；後一頌別頌第九，答攝持正法，以自莊嚴。以喻而顯：一、身儀安諦，頌前現身；次、辯德威猛，頌前以無畏辯；三、心定不動，頌安其怯弱；四、智深如海，頌以深智慧；五、法雨滅障，頌前而為說法。
時法慧菩薩說此頌已，如來歡喜，大眾奉行。
疏：第三、時法慧下，明結說分。謂契理合機，故佛喜、眾奉也。第三會竟。
疏：升夜摩天宮品第十九九經：自下第四中賢十行會。初來意者，酬前十行問故。匪知之艱，行之惟艱。前解此行，若膏明相賴，目足更資，故次來也。次品來者，此會四品分三：初二品當會由致，次一品當會正宗，後一品勝進趣後。於由致中，後品明讚德顯體，此品先明感應道交。前會已終，將陳後說，故次來也。
疏：二、釋名者，會名有三：一、約處，名夜摩天宮會。夜摩，此云時分，即空居之首，表十行涉有化物，宜適其時。時而後言，聞者悅伏；時而後動，見者敬從。涉有依空，即事入玄，託此而說。約人，名功德林。約法，名十行會。並如後釋。三皆依主。次、品名者，大同於會。然梵本中上無升字，下有神變，譯者以升為神變。升為神變，略有四義：一、不離前三，而升此故；二、升一處，即升一切處故；三、升以廣其處故；四、前後同時，無障礙故。謂佛以圓徧之身不起，而升時分天宮。升屬如來，夜摩約處，相違釋也。前升須彌，後升兜率，準此，可知。
疏：三、宗趣者，會、品之宗，並如名說。意趣可知。
爾時如來威神力故，十方一切世界，一一四天下南閻浮提及須彌頂上皆見如來處於眾會。彼諸菩薩悉以佛神力故，而演說法，莫不自謂恆對於佛。
疏：四、釋文者，一品長分為十：第一、本會圓徧，謂前會不散，而說後會故。初句徧因；十方下，徧相。亦有主、伴等，並如上說。但處加須彌，則而演說法通上三會。
鈔：升夜摩天宮品第十九初。：疏則而演說法通上三會者，前第三會不離前二會，而升忉利，則各有菩薩承佛神力，說前二會之法。今加不離須彌頂上，則加法慧菩薩承佛神力，說十住法故。兼前二會，通三會法也。餘義多同須彌頂品。
爾時世尊不離一切菩提樹下及須彌山頂，而向於彼夜摩天宮寶莊嚴殿。
疏：第二、爾時世尊下，不離而升。
疏：第三、時夜摩下，天王見佛。並如前會。
即以神力於其殿內化作寶蓮華藏師子之座，百萬層級以為莊嚴，百萬金網以為交絡，百萬華帳、百萬鬘帳、百萬香帳、百萬寶帳彌覆其上，華蓋、鬘蓋、香蓋、寶蓋，各亦百萬，周迴布列，百萬光明而為照耀；百萬夜摩天王恭敬頂禮，百萬梵王踊躍歡喜，百萬菩薩稱揚讚歎，百萬天樂各奏百萬種法音，相續不斷；百萬種華雲、百萬種鬘雲、百萬種莊嚴具雲、百萬種衣雲周匝彌覆，百萬種摩尼雲光明照耀，從百萬種善根所生，百萬諸佛之所護持，百萬種福德之所增長，百萬種深心、百萬種誓願之所嚴淨，百萬種行之所生起，百萬種法之所建立，百萬種神通之所變現，恆出百萬種言音，顯示諸法。
疏：第四、即以下，各嚴殿座。初一句總。依空起行，故云化作；無著導行，故曰蓮華；一行含多，所以稱藏。餘如上說。百萬已下，別顯嚴相。於中四：初、明座體備德嚴。皆云百萬，位漸增故。次、百萬夜摩下，明座旁圍繞嚴。三、從百萬下，法門行德嚴，文有八句，攝為四對：一、因緣；二、福智，深心契理故；三、願行；四、體用，無生法體之所起故。四、末後一句法教流通嚴。
時彼天王敷置座已，向佛。世尊曲躬合掌，恭敬尊重，而白佛言：善來，世尊！善來，善逝！善來，如來。應。正等覺！唯願哀愍，處此宮殿！
疏：第五、時彼下，請佛居殿。
時佛受請，即升寶殿，一切十方悉亦如是。
疏：第六、時佛下，如來受請。
爾時天王即自憶念過去佛所所種善根，承佛威力，而說頌言：
疏：第七、爾時下，各念昔因。然晉經亦有樂音止息，今略無者，譯人之意，謂不如十解會事歸理，不云樂音止息；不及迴向事理無礙，不云熾然。退可同前，進可齊後，故並略之。
疏：第八、偈讚十佛。此十佛是前會十佛之前如次十佛。明位漸高，念昔亦遠，理實三世諸佛，皆同此說。餘如前會。文亦有二：先明此界，後辨結通。
前中十偈亦各有四：初句標名讚別德，次句通顯具吉祥，三、憶曾入此殿，四、結處成勝極。亦初一句諸頌不同：初二字別名，次二字通號，下三字別德。亦皆以下別德釋上別名：一、以聞十方釋成名稱。二、以世間燈釋寶王義。珠有夜光，可代燈者，為寶中王；佛有智光，照無明夜，故曰寶王。三、四、五、六，義並可知。七、以世燈釋勝天者，身智光照，勝於天故。八、以論雄釋無去者，具勇智辯，不可動故。九、十可知。又此中殿各舉別名：初一嚴體，下皆寶之別德。謂此寶清淨，以用莊嚴，殊勝，無垢；此寶發香，是香必妙；能嚴之寶無所不見，可謂普眼；如是嚴者，是善莊嚴；無處不嚴，名普嚴也。又善嚴者，善因生故。
如此世界中夜摩天王承佛神力，憶念往昔諸佛功德，稱揚，讚歎；十方世界夜摩天王，悉亦如是歎佛功德。
爾時世尊入摩尼莊嚴殿，於寶蓮華藏師子座上結跏趺坐。
疏：第九、爾時世尊入下，佛同升殿。
此殿忽然廣博寬容，如其天眾諸所住處；十方世界，悉亦如是。
疏：第十、此殿下，處忽寬容。並如前會。
疏：夜摩宮中偈讚品第二十：初、來意者，助化讚揚故，說行體性故，行所依故。然三天偈讚，來意、宗趣大旨是同，但解、行、願以為異耳。
疏：二、釋名，三、宗趣，亦不異前。約處約行，少有別耳。
從十萬佛剎微塵數國土外諸世界中而來集會。
其名曰：功德林菩薩、慧林菩薩、勝林菩薩、無畏林菩薩、慚愧林菩薩、精進林菩薩、力林菩薩、行林菩薩、覺林菩薩、智林菩薩。
此諸菩薩所從來國，所謂：親慧世界、幢慧世界、寶慧世界、勝慧世界、燈慧世界、金剛慧世界、安樂慧世界、日慧世界、淨慧世界、梵慧世界。
此諸菩薩各於佛所淨修梵行，所謂：常住眼佛、無勝眼佛、無住眼佛、不動眼佛、天眼佛、解脫眼佛、審諦眼佛、明相眼佛、最上眼佛、紺青眼佛。
是諸菩薩至佛所已，頂禮佛足，
隨所來方，各化作摩尼藏師子之座，於其座上結跏趺坐。
如此世界中夜摩天上菩薩來集；一切世界，悉亦如是。其諸菩薩、世界、如來所有名號，悉等無別。
疏：四、釋文者，文亦有三：一、集眾，二、放光，三、偈讚。
初中有十：一、正明集因，亦即各隨其類為現神通也。二、十方下，辨主菩薩。三、一一下，明眷屬數。四、從十萬下，來處分量。然顯數隨位增：信十，住百，迴向是萬。此合當千，而云十萬，或譯人之誤；或是十百，則傳寫之誤。五、其名下，列菩薩字。同名林者，表十行建立故，行類廣多故，聚集顯發故，深密無間故，扶疏庇映故。此十菩薩表行之體也。可以意消息之。六、此諸菩薩下，來處剎名。同名慧者，十解之慧，行所依故。七、此諸菩薩各於下，明所事諸佛。同名眼者，以智導行，了了分明，成有目之足故。斯即十行當位之果。佛於此位顯者，皆名眼故。宜以當界之佛與當界菩薩共相屬對，思而釋之。八、是諸下，至已設敬。九、隨所下，參而不雜。十、如此下，結通無盡。
鈔：夜摩宮中偈讚品第二十：疏表十行建立故者，此有五義，大意可知：初、言建立者，於法性無修之中，而起修故。二、萬行非一故。三、聚集為十度、四等行顯發性德，令現前故。故起信云：以知法性無慳貪，故隨順修行檀波羅蜜等。四、一一契理曰深，意趣祕妙為密，為相續無間。五、扶疏即茂盛之貌。如一布施國城、內外、頭、目、髓、腦，而興起故等。言庇映者，一一行門與慈悲俱，普蔭一切，相映帶故。若建謂修建，立謂成立，廣謂體廣，多約類異，則五句皆二，便成十義。下三各二，可知。故下結云可以意消息之。
疏宜以當界之佛與當界菩薩共相屬對者，以佛是當位之果，菩薩即當位之因，如功德林菩薩，下釋云積行在躬，功德圓滿，故得成於常住之果；二、慧為最勝，故成無勝眼；三、悟勝義諦，名為勝林，故成無住眼佛；四、聞深無畏，故成不動；五、崇真拒迷，成大光淨；六、事、理無差，離身心相，故得解脫；七、了相不動，得審諦眼；八、照理正修，故成明相；九、照心本源，果成最上；十、鑑達諸佛，迥超色、聲，心、言路絕，故名智林，故得果妙明，為紺青眼。以菩薩名，下文自釋，故令屬對，則果號可知。
爾時世尊從兩足上放百千億妙色光明，普照十方一切世界，夜摩宮中佛及大眾靡不皆現。
疏：第二、爾時下，放光。足上謂趺背。行必動故，背依輪指得有用故，表行依信、解，而成用故。餘同前會。
爾時功德林菩薩承佛威力，普觀十方，而說頌言：
疏：第三、爾時功德林下，明說偈讚。十菩薩說，即為十段。亦以東方為始，上方為終。各有說偈所依，謂承佛力等。今初菩薩且就能說，積行在躬，功德圓滿，故名功德；若就所歎，歎佛勝德，故云功德林。有十二頌，以是會主總敘此會普徧之事。
疏：於中二：初八述讚奇特，後四舉德釋成。
前中四：初一偈敘此品放光，次二敘前品感應，次三敘此品眾集，後二明自在普周；後四舉德釋成中二：前二舉因顯用，後二辨果用深、廣。於中，一、體、用自在，上半不去徧至，下半卷舒相盡。謂一身即多，則一相不可得；多即是一，則多相不可得。是故恆一恆多，恆非一、多。由此自在，一塵內身無不周於十方，徧十方身並潛一塵之內，皆悉圓徧，非分徧故，難思議也。後一深、廣相成，上半牒廣辨深，下半釋深顯廣。謂不住，故無處不至；不去，故不離本位。此釋深也。塵、毛等處，無不普入，廣無邊也。
鈔：第三、偈讚，言一塵內身無不周於十方者，以即一恆多，故等。
爾時慧林菩薩承佛威力，普觀十方，而說頌言：
疏：第二、上明功德，此辨智慧。悟此除冥難遇之慧，故名慧林。偈中歎此。
疏：十頌分三：初一、明佛難遇。次、六別釋難遇。於中亦三：初二益廣難遇，次一因圓難遇，後三果深難遇。
疏：三、有三偈校量顯勝。於中，初一長時大行校量，次一長時供佛校量，後一勝物供佛校量。
爾時勝林菩薩承佛威力，普觀十方，而說頌言：
疏：第三、勝林，悟勝義甚深之法故。
疏：偈歎深、廣無涯之德，十頌分二：初三明佛德廣博，後七顯法體甚深。橫、豎互顯。
前中，初二喻況，後一法合。喻言孟夏月者，取意譯也。梵本敵對翻云後熱月。西域如來聖教，一歲立為三際，謂熱、雨、寒。西域記云：從正月十六日至五月十五日為熱時。則後熱月言，兼得此方孟夏後半。餘之二際，各有四月。準釋，可知。赫日之言，但取陽光時長，難窮其際耳。彼方或為四時，與此名同，但以正月黑半為首耳。不見此文，妄為異解。
鈔：疏喻言孟夏月者，取意譯也下，疏文有六：一、總顯文意。二、梵本下，會梵經。此即刊定引梵破經，如下當說。今疏取其所引，令順同今經。三、西域如來聖教下，出後熱月相，明其三際但是佛教所用，俗之所用，不必要三，亦說四時等故。四、赫日之言下，會經通難，即刊定破云：四月赫日豈勝六月故。孟夏之言，不順赫日故。疏出意云：但取光長者故。晉經云：譬如春後月虛空無雲翳日曜清淨光。春後與孟夏無違，赫日明取光遠。五、彼方或為四時下，委彰時分，以正濫釋。六、不見此文下，結破刊定。謂彼破譯者云：準梵本，應云後熱月，不合言孟夏月。若取意總譯，應云：譬如盛暑月赫日光熾然於淨虛空中無邊光照曜。由方言實無敵對翻故，應取意譯也。言後熱月者，西域時節名字兩說：一云一年三時，謂春、夏、秋，各四月。從十一月半已後至三月半已前，名春時。餘二時準知。一云一年六時，各兩月，謂：從十一月後半至正月前半，名春時；二、從正月半至三月前半，名熱時；三、從此後至五月前半，名雨時；四、從此後至七月前半，名秋時；五、從此後至九月前半，名雪時；六、從此後半至十一月前半，名極寒時。今此梵本云後熱月者，當此國二月半已後，三月半已前，彼方兩熱月中後熱月也。然此與西國時復不同，此地正暄，西域已熱，是以但可取意譯耳。上即刊定記義。餘之二際準知者，應云：從五月十六日至九月十五日為夏，即雨際；從九月十六日至正月十五日，即寒際。即雨、熱、寒之三際也。斯即俱舍光法師義。若泰法師意：從十月半為首。泰公約晝夜停等，後說增減；光公約晝夜極長時，後說增減。然其兩說亦不愜西域記文。刊定承謬，更斥經義，故云不見此文，妄為異解。然疏文已正，所引猶略。今當具引。彼記第二卷云：月盈至滿，謂之白分；月虧至晦，謂之黑分。黑分或十四日，或十五日，以月之大小故。然白前黑後合為一月，六月合為一行。日遊在內，近北行也；日遊在外，近南行也。總此二行，合為一歲。又分一歲以為六時，正月十六日至三月十五日，漸熱時也；三月十六日至五月十五日，盛熱時也；五月十六日至七月十五日，雨時也；七月十六日至九月十五日，茂盛時也；九月十六日至十一月十五日，漸寒時也；十一月十六日至正月十五日，盛寒時也。如來聖教，歲為三時：正月十六日至五月十五日，熱時也；五月十六日至九月十五日，雨時也；九月十六日至正月十五日，寒時也。或歲為四時，春、夏、秋、冬也。春三月，謂：制呾羅月、吠舍佉月、逝瑟吒月，當此從正月十六日至四月十五日；夏三月，謂：頞沙荼月、室羅伎拏月、婆羅鉢陀月，當此從四月十六日至七月十五日；秋三月，謂：頞濕縛庾闍月、迦賴底迦月、末伽始羅月，當此七月十六日至十月十五日；冬三月，謂：報沙月、磨袪月、頞勒窶拏月，當此十月十六日至正月十五日。故印土僧徒依佛聖教坐兩安居，或前三月，或後三月。前三月，當此從五月十六日至八月十五日；後三月，當此從六月十六日至九月十五日。前代譯經律者或云坐夏，或云坐臘。斯皆邊裔俗語，不達中國正旨。或方言未融，而傳譯有謬。釋曰：以此文證，邪、正可知。又今之坐夏，正取西域四時，非佛教所明，故記不許。
疏：後七中令於依他修三無性觀，以餘之二性不離依他故。由於二性成依他故，謂圓成是依他體性，徧計但橫執依他。又迷真似現故，即依三性說三無性。三性尚一，豈有三無？三無但是即有之無，三性但是即無之有。有、無不二，為一實性；有、無形奪，性亦非性。故於一依他中具修諸觀。文即分三：初三作生無自性性觀，次二兼修勝義無自性性觀，後二修相無自性性觀。
鈔：疏後七中令於依他起修三無性觀等者，文分為四：一、總標意，唯識第九廣明，已如上引；二、以餘之二性下，出於一性修三所以；三、故於一依他下，結成上義；四、文即分三下，正釋經文。
二中有三：初、明三性即一性，二、明三無性即三性，三、明融通為一。初中圓成即是依他之體，故觀依他，必觀其體；離依他性，無可橫執，故徧計性亦約依他。又迷真似現者，此之一句具足三性：迷即徧計，真即圓成，似即依他。前意明二不離依他，此義明二能成依他，故但觀依他，已具三性。
疏即依三性下，第二、明三無性不離三性，全是唯識偈文，具足，應云：即依此三性立彼三無性初則相無性次無自然性後由遠離前所執我法性。明三無性依三性有也。
疏三性尚一下，三、明融通。謂：三性是有，尚猶是一，三無無相豈定有三？故收三性但是一有，三無但是一無，離有無無，故有、無不二。初句約顯；後有、無形奪下，約遮。餘義，玄中已具其相。
疏初三作生無自性性觀者，即第二依他上無性也。即唯識云次無自然性。然三無性名，須彌偈品文中已有，今復略釋。謂法從緣，無自然生性故。上生自性即是所無，下一性字是無性性，謂無自然生之自性為其性故。言勝義無自性性者，即第三無性。勝義自性即是所無，下一性字，義同於前，顯無彼勝義之性為其性故。勝義即是圓成，圓成即是真如，故唯識云：此諸法勝義亦即是真如常如其性故即唯識實性。言相無自性性者，即第一無性，謂徧計之相亦不可得，如繩上蛇。下一性字是第一性，以相無自性而為其性故。
疏：今初即分為三：初偈正觀無生。初句果空，謂緣生果法，非先有體，從世性微塵及未來藏因緣心識中來。若有來處，即先已有，如鳥來棲樹，何得言生？次句因空，既無有果，對何說因？又世性等亦是妄計，因緣有故。次句雙遣，所從是因，所生是果。又初句不自生，次句不他生，次句不共生。又初句非先有而生，次句非先無而生，次句非半有半無，三義各以末句息妄成觀。
鈔：疏初句果空，謂緣生果法，非先有體等者，即中論先有先無門觀也。然亦名奪破。於中先奪破其所計先有，總舉諸宗：世性微塵，即是外道；及未來藏，即一切有部；因緣通大、小乘。約相，心識即唯識唯心所現，若執定有，皆為所遣。從若有來處下，縱破。鳥來棲樹，即中論青目釋無來文。謂先有鳥而來就樹，可名為來；今從無之有曰生，曾何先有？
疏次句因空者，即經亦無能作者。能作是因，因者即我也。亦即牒辭，則通於法。瑜伽論云：順益是因義，謂無常法為因，無有常法能為法因。又雖無常法為無常因，然與他性為因，亦與後自性為因，非即此剎那。從既無有果下，破也。即相待門破，可知。從又世性等亦是妄計，因緣有故者，亦因緣門，因緣無性故；亦無體門，但有妄計，無實體故。
疏又初句不自生等者，上之四句，各別門破；今通用因緣門，以四開破，略無無因。中觀論云：諸法不自生亦不從他生不共不無因是故知無生，而雜集論二門釋之：一、云不自生者，謂一切法非自所作，彼未生時，無自性故；不從他生者，謂彼法緣非作者故；不從共生者，謂即由此二種因故，非不自作、他作故；不無因生者，緣望眾生，有功能故。二、又因緣互奪，釋云：自種有，故不從他等，次後當釋。
疏又初句非先有等者，前來唯初句用先有門；今通三句，皆用先有先無門。中論。因緣品云：果先於緣中有無俱不可先無為誰緣先有何用緣。影公云：因中先有，則可境界在六根；因中先無，則因同非因；因同非因，則可鑽冰出火；境界在六根，則可湯中求冰。若亦有亦無，則具上二過。其第四句乃非此門，故中論云：若果非有生亦復非無生亦非有無生何得言有緣。
疏：次偈以無生釋無滅，略有三義：一、無生可滅故，二、無待對故，三、例生從緣故。
鈔：疏次偈以無生釋無滅，略有三義者，一、是無體門，二、相待門，三、因緣門。
疏：後偈觀成利益。經云無生即是佛故，論云若見因緣法則為能見佛，依他因緣，即無生故。
鈔：疏經云無生即是佛者，正是大品法尚答常啼云：諸法如即是佛，諸法無生即是佛等。下句既云斯人見如來，即無生是佛義耳。須彌頂上偈讚品一切慧菩薩云：一切法無生一切法無滅若能如是解諸佛常現前。
疏論云若見因緣法等者，即中論。四諦品末云：是故經中說若見因緣法則為能見佛見苦集滅道。而論引經，即智嚴經。至第十菩薩，當具引之。
疏：次二偈約依他兼修勝義無自性性觀中，前偈遣所觀：上半辨觀，下半明益。各含二義，故致兼言。一者、成前，謂非唯能相之生，生即無生；所生法體，從緣無性，即無所有。此顯依他無生是圓成性。益云深者，即事而真故。二、云無生真性亦無所有，即彼勝義無自性性。益云深者，真性不立故。後偈遣能觀，然有二義：一、成前所觀。謂以無性故，無有能了，如無有人能了龜毛長短、大小。知無所了，是究竟了。二、是正遣能了。既無所了，亦無能了，能、所兩亡，為究竟解。
鈔：疏各含二義，故致兼言者，釋上兼修之言。而云各者，正取上半觀相，下半觀益，為各二義，即依他、圓成，如下疏列；而下遣能亦含依、圓，故此各言兼於能、所，方順二偈兼修之言。
疏一者、成前下，別示二義之相。此即依他中義也。先明觀相，由前偈遣能相四相，略舉生、滅，已含住、異；此偈遣所相色、心法體，由四相相，成其有為當法緣生，故無自性。觀益，可知。疏二、云無生真性下，即兼修勝義無性義也。疏後偈遣能觀者，然此疏中二義亦通前依、圓。前義依他、圓成俱無所了，後義依、圓，皆無能了，皆由即性即無性故。故疏結云能、所雙亡，即正結上二義也。亦通結上二偈能、所。
疏：後二偈明相無自性性觀中：初偈正明，後偈總結。前中，上半顯執。不了國等依他，謂為現見，妄計為生。故晉經云：所言有生者當知由所生。下半明觀。若知無性，則離徧計故。後偈總結，稱於事、理之實，以觀世等，故善說也。
鈔：疏不了國等依他，謂為現見者，而言等者，國即共業緣生，以後偈總結云世間國土性，世間之言通有情世間，故致等言。言謂為現見者，以中論內小乘被破，皆悉救云：世間現見故。意云：不合與世間相違。又佛言：世智說有，我亦說有；世智說無，我亦說無。今現見有國等諸法，豈得言無？故引晉經云當知由所生。所生即現，故見國等。
爾時無畏林菩薩承佛威力，普觀十方，而說頌言：
疏：第四、以信樂力聞深不畏，名無畏林。偈歎信向益深德故。
鈔：第四菩薩，可知。
疏：十頌分二：初一所信之境，謂法身體即法界，智身證極法界，致令應用之身不動而徧。後九聞信之益，分五：初一聞信離惡；次二辨其難聞；次三明聞信成佛，將過去已成證現、未當成；四、有一偈明聞必有由，勵物起願；五、有二頌顯起行益。
爾時慚愧林菩薩承佛威力，普觀十方，而說頌言：
疏：第五、拒妄崇真，拒迷崇智，名為慚愧林。偈讚如來大智勝益。
疏：十頌分三：初三法說難思，次六以喻並決，後一結德歸佛。今初，初偈明聞生勝益，令物希聞。自在法者，即佛智也。
疏：次偈佛窮種智，故下位難思。
疏：後偈顯智從生。此文反顯，然有二意：一者、成前。謂欲生智慧，當於佛求，佛無不知故；不應求之於凡，凡暗冥故。猶搴芙蓉，必於深水；而於木末，安可得耶？
鈔：第五菩薩，疏後偈顯智從生下，疏文有三：一、按經釋；二、會實義；三、若準晉下，會晉經。今初有二意：前意中云猶搴芙蓉於深水，即顯所應；而於木末，非所應也。即楚辭意。彼云搴芙蓉於木末，此明不應也。
疏：二者、成後。智從熏習自種而生，不從煩惱無智所生。是故下，言二心不同時，屬自愚智故，故應慎所習也。
鈔：疏二者、成後。智從自種熏習而生者，於中有二：先正釋，後釋難會通。前中謂由本有無漏種子與多聞熏習和合，而生無漏智故。依唯識論，本有、新熏，三師異說：第一、護月等師唯立本有，故論云：有義，一切種子皆悉性有，不從熏生；由熏習力，但可增長。第二、難陀唯立新熏，故論云：有義，種子皆熏，故生。所熏、能熏，俱無始有，故諸種子無始成就。第三、護法正義，論云：有義，種子各有二類：一者、本有，二者、始起。乃至云：由此應信：有諸有情，無始時來有無漏種，不由熏習，法爾成就。又云：其聞熏習，非唯有漏，聞正法時，亦熏本有無漏種子，令漸增盛，展轉乃至生出世心。釋曰：出世心者，即是見道。其第三義正同瑜伽三十五種性品，論云：云何種性？謂略有二種：一、本性住種性，二、習所成性。住種性者，謂諸菩薩六處殊勝，有如是相。從無始世展轉傳來，法爾所得，名本性住種性。今疏云熏習，即是新熏自種而生者。熏但熏舊，無別新成。
疏：若爾，何以經言煩惱泥中有佛法矣？此說在纏如來藏故。然此大智從藏德生，非從迷起。
鈔：疏若爾，何以經言下，第二、釋難會通。有兩重難：初即引淨名第二佛道品難：因淨名問文殊言：何等為如來種？文殊師利言：有身為種，無明有愛為種，四顛倒為種，五蓋為種，六入為種，七識處為種，八邪法為種，九惱處為種，十不善道為種。以要言之，六十二見及一切煩惱，皆是佛種。何謂也？答曰：若見無為入正位者，不能復發阿耨多羅三藐三菩提心。譬如高原陸地不生蓮華，卑濕淤泥乃生是華。如是見無為入正位者，終不復能生於佛法，煩惱泥中乃有眾生起佛法耳。今疏引此以為難耳。又入大乘論第一引龍樹偈云：不從虛空有亦非地種生但從煩惱中而證成菩提，皆此義也。
疏此說在纏下，疏答：然約彼經文，見無為入正位者，不生佛法，則已入見道，便不能發。若約迦葉領解云：如是聲聞諸結斷者，於佛法中無所復益。則諸凡夫、地前菩薩有諸煩惱，增修對治，成諸度門，得為佛種。若已斷結，不可得為一切智因，故諸菩薩留惑潤生，以至惑盡。故攝論云：煩惱伏不起如毒咒所害留惑至惑盡證佛一切智。此是經之顯意。今疏所明，乃是經之密意，而是勝鬘、楞伽等義。故云在纏如來藏，煩惱如泥，覆於二藏。然大智自從所藏不空大智光明徧照法界義生，故二相亦異。
疏：若爾，煩惱即菩提，復云何通？約體性故，從所迷故，如波與濕。
鈔：疏若爾，煩惱即菩提，復云何通，即第二重難。既言即者，則不得云二事別也。謂迷真起妄，說為煩惱；妄體即真，元是佛種。無行經云：淫欲即是道恚癡亦復然等。
疏約體性故下，疏答上難，有其二意：一、約體性者，煩惱性即菩提，非約相也。故淨名云：煩惱是道場，知如實故。無行經云：貪欲及瞋恚無有能得者是法皆如空知是即成佛。故知煩惱實性即菩提耳。亦就相明二事不一。二、云約所迷故者，即第二義也。謂迷真起妄，離真，則無能迷妄心，故云即菩提耳。真即性淨菩提。如波與濕，雙喻上二。濕是波性，波是濕相；動濕成波，是波所依。能、所不同，故非一也。
疏：然實義者，真、妄愚、智，若約相成，二門峙立；若約相奪，二相寂然；雙照二門，非即非離。若說一者，離之令異，如此章中；若云異者，合之令同，如後章是。善須得意，勿滯於言。
鈔：疏然實義者下，第二、會實義。通會兩章，方顯中道。正通煩惱即菩提難，是顯真、妄交徹之義。雖說三門，義含四句。謂初二門峙立，依理成事，則唯妄非真；事能顯理，即唯真非妄。故各峙立。從若說一者下，明此二章正為破病。若據菩薩，二皆會中。又此章則二門峙立，後章則二相寂然。故合此二，非即非離。言若說一者，則離之令異者，謂有問言：萬法即真，一、如無異，故妄即真，有何過耶？答：略有三過：一、能依即是所依，謂依真有妄，如依水有波。今妄即是真，便無能依；以無能依，亦失所依，則生滅、真如二俱不立。二者、二既不異，亦失真、妄。以妄即真，故無妄。無妄，對何說真？三者、亦失真、假二門。若別，則三義俱成，如金與嚴具；波之與水，動濕體相，二俱不同。能依、所依，各有三義，皆不雜亂。疏若云異者，合之令同者，下章云如金與金色其性無差別等。
疏：若準晉經云：非從智慧生亦非無智生了達一切法滅除世間暗，則顯智體絕於愚智。不稱實了，則名無智。此偈雙明性、相，後喻但顯二相不同。
疏：二、並決中二：先五明二性相違，後一辨功能不等。今初，唯第二偈三句是喻，餘偈喻、合各有半偈。一、約色、非色者，非色謂心，緣慮質礙，體性不同故。二中有二喻：相、無相者，理、事相反；生死、涅槃，真、妄相反。雖同一體，分別義門，不相是故。三、成之與壞，約相別故。四、初心、後心，時不同故。五、諸識身，所用別故，緣會不同，故眼無耳用。又此眼識不合餘根。識身同識，尚不相合，愚、智性異，安得相生！
鈔：疏諸識身下，釋此有四意：一、眼唯見色，耳唯聞聲等。二、緣會不同者，眼以色等而為緣故，耳用聲等而為緣故。三、眼無耳用者，對於果位互用而說。初意顯自，此意遮他。四、又此眼識不合餘根者，亦對六根互用義說。以互用義，或言眼根發於眼識而了六境，餘根亦爾。即第三意對之。二、或言眼根能發六識以了六境。此意對之。此識不合餘根，此根亦不發餘識。更有說言：言互用者，眼根發耳識，而能齅於香等，亦不出上之二意。從識身同識下，結其不同。
疏：二、功能不等者，非唯二性各別。然智能滅愚，愚不滅智；藥能去毒，毒不去藥。亦猶明能滅暗，暗不滅明。
鈔：疏二、功能不等下，先法說，後舉二喻，皆明不等。此亦生公十四科善不受報義。彼問云：善、惡相傾，其猶明、暗不並，云何言萬善理同、惡異，各有限域耶？答：明、暗雖相傾，而理實天絕。明能滅暗，故無暗而不滅，所以一爝之火與巨澤火同。暗不能滅明，以其理盡暗質故也。思之，可知。
疏：三、一偈結歸如來。迥出世表，故難值遇。
爾時精進林菩薩承佛威力，普觀十方，而說頌言：
疏：第六、勤觀理、事，同無差別，離身心相，故名精進。十頌總相顯佛此德。前即無差之差，此乃差之無差。二章相接，顯非即、離亦互相成。
鈔：第六菩薩，疏二章相接，顯非即、離亦互相成者，非即、離義，已如上明。言互相成者，由非即故，方成不離等。故有問言：若言不一者，即應離於金別有器體；若異金有體者，即應與金不異？以同金有體，無差別故。言無差別者，一種有體故。答：只由不異，方得不一。何者？若異，即妄自有體，不依真立；不依真故，即不得有妄。今有妄者，由不異故，得成不一；以妄無自體，故妄依真成；以妄成故，與真不一。如波依水，由不異水，遂得成波；以波成故，與濕不一。此上即以不異成不一也。言不一成不異者，即如上章，由有能依、所依，故得交徹不異。如有波故，說波即濕；由有濕故，說水即波等。
疏：十頌分二：初一約法雙標，後九就喻雙釋。今初也。初句標其所知，五類之法，皆無有差；餘三句對人以顯：次句揀非餘境，下半唯佛究盡。
疏：後九釋中，前五釋所知，後四釋能知。前中，初四正釋，後一遣疑。前中，皆上半喻，下半法。無差所由，在於末句。然其能喻不離諸法，取其所易，喻其所難耳。
鈔：疏然其能喻不離諸法者，如云眾生非眾生，三世生滅，皆是初句諸法中收，並無差別。斯則難見。若就未來，無過去相，則無相理昭然易見，故喻色、心無相之難。
疏：一、體、色無別喻。此喻為總。喻雖是一，法合有二，該橫、豎故。豎，約理、事交徹。法者，事也；非法，理也。色即空故。亦可法，真法也；非法，妄法也。取文雖異，義旨乃同。謂如金之黃色與金體斤兩，性無差別，隨取互收。合中金是所依，喻其真法；色是能依，喻妄非法。以妄無體，攬真而起，則真無不隱，唯妄現也；以真體實，妄無不盡，唯真現也。是則無體之妄，不異體實之真，故云無有異也。亦同密嚴：如金與指環展轉無差別。
鈔：疏此喻為總者，法、非法言，該通性、相及諸法故。疏取文雖異，義旨乃同者，謂若理，若事，若真，若妄，此文乃異，互相交徹，義旨則齊。
疏亦同密嚴者，問明已引。云：如來清淨藏世間阿賴耶如金與指環展轉無差別，則金色如指環，金體即金。然此上不異，總有四句：一、以本成末，本隱末存。此即存、隱不異，即疏云以妄無體，攬真而起，則真無不隱，唯妄現也是矣。二、攝末歸本，末盡本顯。此即顯滅、明不異，故疏云以真體實，妄無不盡，唯真現也。三、攝本從末，末存；攝末歸本，本顯。此則兩法俱存，但真、妄有異，即有真、有妄明不異，故疏云是則無體之妄，不異體實之真，故云無有異也。四、攝本從末，本隱是不無義；攝末歸本，末盡是不有義。此則不有不無明不異，亦是末後二句。又非異，故非邊；不一，故非中。非邊非中，是無寄法界。妙智所證，湛然常住，無所寄也。又非一即非異，故恆居邊而即中等。又非一即生死，非異即涅槃，非一即非異，故恆住生死即處涅槃等。然其法體圓融無礙。上來所說非一、異等，亦是假言，故前疏云善須得意。以法就喻，金等亦然。
疏：橫者，異法相望。法者，可軌之法也；非法者，不可軌之法也。又法謂有法，非法謂無。故中論釋法不生非法，云有不生無故。體性無異者，謂同如故。
鈔：疏橫者，異法相望者，即一切差別法無差別也。法即是善法，非法即惡法。故百論取般若意云：福尚捨，何況罪！以金剛云：法尚應捨，何況非法！故以非法而名為罪。疏又法謂有法者，亦是橫論，有、無相對。疏故中論下，引論證成無法為非法也。即第三論成壞品頌云：從法不生法亦不生非法從非法不生法及於非法。直釋偈意：法即是有，如色、心等；非法是無，如兔角等。若從法生法，如母生子；法生非法，如人生石女兒；從非法生法，如兔角生人；從非法生非法者，如龜毛生兔角。故彼長行釋云：從法不生法者，若至若失，二俱不然。從法不生非法者，非法名無所有，法名為有。云何從有相生無相？從非法不生法者，非法名為無，無云何生有？若從無生有者，是則無因，無因則有大過。是故不從非法生法。不從非法生非法者，兔角不生龜毛。
疏：然前義正順於喻，後義乃順標中諸法之言。要由初義性、相無差，方得顯於後義事事無差。若但用後義，未顯相全同性，那得顯於事事同於一性？
鈔：疏然前義下，斷上二說。前義即事理無礙，後義即事事無礙。疏若但用後義下，反以理結，要用上二，謂要由事理無礙，方得以理融於事，事事隨理，而融通耳。此中更有別義，謂又若依前義，則心等四類即第五無為；若依後義，由無為故，前四無差。又依前義，是性無異，故無有差；若依後義，是同一如體，故無差也。
疏：第二偈假名不實喻，以真奪俗，是故無差；攬緣成眾生，即虛非眾生。所遣既無，能遣安有？故俱無實，以喻諸法皆無實義，並從緣故。若以正報為眾生、依報非眾生，乃全是所喻，非實之相尚難顯了。
鈔：疏第二偈下，初立二相。次所遣既無下，釋無實義；以喻下，釋合下半。後若以正報下，結彈古釋。
疏：三、三世互無喻，喻無相，故無別。謂若未來有過去者，應名過去，何名未來？故知定無過、現之相。文舉一隅，應反餘二。諸法無相，如彼互無。此以差別喻無差別。
鈔：疏文舉一隅，應反餘二者，應明現在無過、未，過去無現、未等。故論語云：舉一隅，不以三隅反。
疏：四、四相非實喻，喻無性，故無差別。生等四相離所相法，無別自性；一切諸法離所依理，無別自性。此以相無喻於性無。
疏：後遣疑者，疑云：若都無別，云何見有性、相等殊？故此釋云：亦如涅槃，體離有、無，百非斯絕，而強立名字，曰餘、無餘。諸法亦然，真、俗並虛，分別成異。若離分別，則無一切境界之相。
鈔：疏諸法亦然，真、俗並虛等者，故肇公云：涅槃蓋是鏡像之所歸，絕稱之幽宅也。豈可以有、無標牓？故有餘、無餘，乃出處之異號，應物之假名耳。疏若離分別，則無一切境界之相者，即起信論，前文已引。此論前文云：一切境界唯依妄念而有差別。次云：若離心念，則無一切境界之相。
疏：第二、四偈喻能知者，皆展轉遣疑。初偈疑云：既有分別，則有能知。故釋云：離所數物，無能數數。既所知無性，何有能知？無知之知是真了法。
疏：次復疑云：若依向喻，能數喻能知。能知雖無，所知猶有，故復用能數法以喻所知，智慧差別以喻能知。反覆相遣，顯無差理。謂一上加一，名之為二，乃至百千，皆是諸一。由能數智作百千解，故晉譯中第三句云皆悉是本數。今譯明一、多相待，故無體性，喻彼妄想於無性中計為有、無耳。
鈔：疏反覆相遣，顯無差理者，謂以所知遣能知，復以能知遣所知耳。
疏：次又疑云：都無能、所，何名佛智？故釋云：能、所雙亡，佛智斯顯。故所知妄法，如世成、壞；能知真智，湛若虛空。尚不初成，況當有敗！如出現品。又權智照俗，同世成、壞；權即是實，如不離空。
鈔：疏況當有敗！如出現品者，經云譬如世界有成壞而其虛空不增減一切諸佛成菩提成與不成無差別是也。
疏：末偈疑云：佛智既等，應用何殊？釋云：隨心妄取，佛無異相。又謂常、無常，如各取空；佛智雙非，如空無別。
爾時力林菩薩承佛威力，普觀十方，而說頌言：
疏：第七、智了三種世間性、相，諸邊不動，故名力林。
疏：十頌顯佛離相真智。於中分三：初四徧明世間，次五雙遣世及出世，後一觀成利益。今初，略有二觀：初二偈攝末歸本觀，顯眾生世間空；後二緣生無作觀，兼顯器世間空。今初也。初二句推假名眾生不出三世，顯是無常；次二句推三世眾生不出於蘊，顯無有我；次句蘊由業生，以明果空，顯非邪因；次句推業唯心，明心外無法；次句體心如幻，不離性空及與中道，如幻無性故，非有非無故；末句以本例末，則上五一如，皆展轉緣生故。
疏：二、緣生無作觀中，初偈無作，故緣成；後偈緣成，即無作。
鈔：第七菩薩，疏二、緣生無作觀下，疏文有二：先總科，謂前偈上半無作，下半緣成；後偈上半緣成，下半即無作。
疏：今初言不自、他作者，通遣諸非：一、約外道，非自性等作，亦非梵天等他作，但以虛妄，無業報故。廣如三論破。
鈔：二、今初下，正釋初偈。於中，先解上半。自有四重：一、破外道，二、破小乘，三、遣法相，四、約無相宗說。今初、非自性等作者，即明非自作也。外道宗計之盛，不出數論、勝論。數論計自性能作，自性即冥諦能作，而我非能作者，但是知者。而疏言等，即等於我。我為能作者，即勝論師。次言亦非梵天等他作者，且等取安茶、自在、梵天。安茶，即安茶論師所計，第一疏已明。自在，即塗灰外道所計。合上為共作，離上為無因，故但舉自作，四句已備。
疏但以虛妄，無業報故者，即總破四句。四句之計，皆無業報。言廣如三論破者，不欲繁文，指廣有原。然三論皆破，百論廣破二宗。今取順非四句作苦，且依十二門論釋云。然自性一計，第一疏鈔已廣破竟。衛世計我為自。今當更釋，即觀作者門第十偈云：自作及他作共作無因作如是不可得是則無有苦。長行以因緣門釋，則通小乘、大乘等。次約破外道說，先總敘云：如經說：有裸形迦葉問佛：苦自作耶？佛默然不答。世尊！若爾，苦不自作者，是他作耶？佛亦不答。世尊！若爾，苦自作、他作耶？佛亦不答。世尊！若爾者，苦無因、無緣作耶？佛亦不答。釋曰：下論破有二意：一、約性空，結云：如是四問，佛皆不答，當知苦則是空。第二、約外道說。問曰：佛說是經，不說苦空，隨可度眾生作是說。是裸形迦葉謂人是苦因有我者，說好、醜，皆神所作；神常清淨，無有苦惱；所知、所解，悉皆是神；作好、醜、苦、樂，還受種種身。以是邪見故，問佛：苦自作耶？是故佛不答。苦實非是我作。若我是苦因，因我生苦，我即無常。何以故？若法是因，及從因生法，皆亦無常。若我無常，則罪、福果報，皆悉斷滅；修梵行福報，是亦應空。若我是苦因，則無解脫。何以故？我若作苦，離苦，無我能作苦者，以無身故。若無身而能作苦者，得解脫者亦應是苦。如是，則無解脫，而實有解脫。是故苦自作不然。釋曰：此破我為自作，故疏云自性等，等於我故。次破他作，論云：他作苦亦不然。離苦，何有人而能作苦與他？復次若他作苦者，則為是自在天作。如此邪見問，故佛亦不答，而實不從自在天作。何以故？性相違故，如牛子還生牛。若萬物從自在天生，皆應似自在天，是其子故。復次若自在天作眾生者，不應以苦與子。是故不應言自在天作。問曰：眾生從自在天生，苦、樂亦自在天生，以不識樂因，故與其苦。答曰：若眾生是自在天子者，唯應以樂遮苦，不應與苦；亦應但供養自在天，則滅苦得樂，而實不爾。但自行苦、樂因緣，而自受報，非自在天作。復次彼若自在者，不復有所須；有所須自作，不名自在。若無所須，何用變化作萬物，如小兒戲。復次若自在作眾生者，誰復作自在？若自在自作，則不然，如物不能自作；若更有作者，不名自在。下廣有破，具如彼論。乃至云：若自在作苦、樂等事，而自成、壞世間法等。又自在亦從他作，則無窮；無窮，則無因，故非自在。次破共作，有上二過，故假因和合，故非無因。四皆邪見，故佛不答。破梵天等，例同自在；約人雖異，他作義同。然此方妄計，亦自西天相傳之說。按三王曆云：天地渾沌，盤古生其中，一日九變。神於天，聖於地，主於天地。天日高一丈，地日厚一丈，盤古亦長一丈，如此萬八千年，然後天地開闢。盤古龍身人首，首極東西，足極東西，左手極南，右手極北；開目成晝，合目成夜；呼為暑，吸為寒，吹氣成風雲，叱聲為雷霆。盤古死，頭為甲，喉為乙，肩為丙，心為丁，膽為戊，脾為己，脇為庚，肺為辛，腎為壬，足為癸，目為日月，髭為星辰，眉為斗樞，九竅為九州，乳為崑崙，膝為南岳，股為泰山，尻為魚鼈，手為飛鳥，爪為龜龍，骨為金銀，髮為草木，毫毛為鳧鴨，齒為玉石，汗為雨水，大腸為江海，小腸為淮泗，膀胱為百川，面輪為洞庭。韋昭同記曰：世俗相傳，為盤古一日七十化，覆為天，偃為地，八萬歲乃死。然盤古事迹，近為虛妄，既無史籍，難可依憑，但是古來相傳詭妄耳。斷曰：誠如所言，亦依稀西域梵天、韋紐等；今既破邪，敘之無失。
疏：二、約小乘，非同類因自作，亦非異熟因他作，以皆相待，無自性故。
疏：三、約因、緣相待，如十地論及對法所明。
鈔：疏三、約因、緣相待者，十地在下，對法云：自種有，故不從他；待眾緣，故非自作；無作用，故不共生；有功能，故非無因。斯則以因為自，以緣為他；假因遣緣，假緣遣因；假無用以遣共，假有功以遣無因。十地更廣。
疏：四、約以因望果。中論云：自作及他作共作無因作如是說諸苦於果則不然。此自、他言，含於二意：一、以果為自，以因為他。論云：果法不能自作己體故。二、以因為自，以緣為他。此明不從因、緣，無果待對故；離既不成，合亦不成故。論云：若彼此共成應有共作苦彼此尚無作何況無因作。彼此即自、他也。
鈔：疏四、約以因望果者，初、標也，即約無相宗說。中論云下，二、引論正釋，即破苦品。初引一偈，即初總標，偈明四句不作。三、此自、他言下，疏釋。初以果為自，引論果法不能自作己體，即青目釋因緣品中不自生義。其以因為自，以緣為他，雖同雜集，雜集即因、緣相奪。此即當句以辨緣生。無果對待，正釋偈中於果則不然也。然疏取意，釋初二句。若論偈中各一偈破，破初自作云：苦若自作者則不從緣生因有此陰故而有彼陰生。釋曰：上半縱其自作不從緣，下半示其因、緣，明非自作。次破他作云：若謂此五陰異彼五陰者如是則應言從他而作苦。釋曰：此但反顯不他作，以今此陰必不異後，故不他作；必若令異，因則異果，因同非因。自作、他作俱不從緣，如何得果以待於因？故不可也。
疏離既不成下，疏生起第三、四句；後引論正釋，釋不共句。但躡前縱破，舉況釋第四句，故上論云：有因尚不成，無因何得成？
疏：下半二意：一、不礙緣成，以遣無因；二、非但不礙幻有，亦由有空義，故能成因果。是則不動真際，建立諸法。又非但說於苦四種義不成一切外萬物四義皆不成。成、壞之言，顯兼器界。
鈔：疏下半二意者，即經而其得有成亦復得有壞。前意，則上半性空不礙下半緣成，即事理無礙義；後意，由上性空成於下半，即以有空義故一切法得成，則是事理相成門。疏又非但說於苦下，即中論結例之言。成、壞之言，顯兼器界者，中論正約正報，今經意在雙含耳。
疏：後偈緣成即無作者，向約幻有，雖言成、壞，幻有即空，故不應說。是則不壞假名，而說實相。
疏：第二、五頌雙遣中，初半偈假徵，次半標答。次偈出體釋成。蘊是世間，緣成寂滅即出世間。故淨名經云：世間性空即是出世間。一體說二，故云假名。次二句徵蘊名、體。世以蘊為體，蘊以何為體？次二句標答，上句答體；下句答名，應名無生五蘊。既云性不可滅，則顯前非事滅。次一偈釋成。空故不滅，亦非事在不滅，則知本自不生是無生義。後一偈例出世間。顯智正覺世間亦應緣無性，又證無性之理為自體故。
鈔：疏故淨名云下，引證，即不二法門品第十二那羅延菩薩曰世間、出世間為二，世間性空即是出世間，而於其中不入，不出，不溢，不散，是為入不二法門是也。又思益第一云：五陰是世間世間所依止依止於五陰不脫於世間菩薩有智慧知世間實性所謂五陰如世間法不染。又云：五陰無自性即是世間性若人不知是常住於世間若見知五陰無生亦無死是人行世間而不依世間凡夫不知法於世起諍訟是實是不實但是二相中我常不與世起於諍訟事世間之實相悉已了知故。與此大同。
疏則顯前非事滅者，然滅有二種，謂理及事故。上出世間亦有二種：一、約事出，謂地前為世間，登地為出世間。此約事滅。由偈但云彼滅非世間，則通二釋。以此文證，明非事滅。二者、約相名世，約性為出世，即今文意是約理滅，合於淨名、思益等經。疏則知本自不生等者，既言空故不可滅是無滅義，而結云此是無生義者，以無可滅故。是本自不生，即法自在菩薩曰：生、滅為二，法本不生，今則無滅，得此無生法忍，是為入不二法門也。疏又證無性之理者，前約應身論無性，此約真身論無性。
疏：末後一偈明觀益者，佛以實法為其體，故見法則常見佛也。
爾時行林菩薩承佛威力，普觀十方，而說頌言：
疏：第八、照理觀佛，而起正修，故名行林。
疏：十頌觀佛體、相普周德。於中分二：前七約喻顯修，後三見實成益。前中復二：初二地種無性普周喻，喻佛無生徧應德。
疏：後五業相無依成事喻，喻佛難思現用德。於中二：三偈喻，二偈合。前中，初一明業果互依。次偈明相依無性。業不離生，故業性空；因業有生，故生無來處。後偈雙結難思，顯成真觀。若逆推其本，業復有因，卒至無住。無住無本，故無所見；無見之見，方了業空。二頌合中，初偈難思普應，合上業果互依。次二句以互不相是，合互依無性身若是佛，轉輪王等即是如來；佛若是身，正覺之心應同色相。後二句結示真體，唯如唯智，合第三偈難思達本。
鈔：第八菩薩，疏若逆推其本，業復有因，卒至無住者，前偈因業有生，即是順明；今明生依於業，業亦從緣，故云性空，已是逆推。言卒至無住，即淨名經意。彼逆推云：身孰為本？答曰：欲貪為本。又問：欲貪孰為本？答云：虛妄分別為本。又問：虛妄分別孰為本？答曰：顛倒想為本。又問：顛倒想孰為本？答曰：無住為本。文殊師利從無住本立一切法。今經中三，並攝在業。眾生即身，空寂無來即無住本。
疏身若是佛等者，身謂色相之身，即金剛經云：若以三十二相觀如來者，轉輪聖王即是如來。後二句結示：三即如如，四即如如智。
疏：二、有三偈明見實中，初頌見佛即了法，以見佛稱性，不疑同體故。次偈見法即見佛，了法即性淨，知佛不住性、相故。後偈明了正修行，照了無相，心寂分別；寂、照雙流，故名正念，則從佛法生，是法王子故。又上三偈，初知離名為法，次知法名為佛，後知無名為僧，窮見三寶之實體也。
鈔：疏以見佛稱性，不疑同體者，三寶同體，佛即是法，法即是眾故。經云清淨如法界者，如即稱義。人信法界，難信法佛，故致如言。實則佛身即法界也。疏初知離名為法者，即思益第一，已如上引；第四句云：是菩薩徧行。
爾時覺林菩薩承佛威力，徧觀十方，而說頌言：
疏：第九、照心本末，名為覺林。
疏：十頌顯於具分唯識，大分為二：前五約喻顯法，後五法合成觀。前中二：前二約事，後三約心。乍觀此喻，似前喻所作，後喻能作。細尋喻意：前喻卻親，故喻真、妄依持；後喻心、境依持。然依生滅八識，但有心、境依持，而即如來藏心，故有真、妄依持。以會緣入實，差別相盡，唯真如門，即前喻所顯；攝境從心，不壞相故，是生滅門，即後喻所明。存、壞不二，唯一緣起；二門無礙，唯是一心。故下合中但明心造。欲分義別，喻顯二門，是名具分唯識。
鈔：第九菩薩，疏具分唯識者，已如上釋，正取真、妄合成以為具分。疏乍觀此喻，似前喻所作等者，即揀刊定。刊定云：前二喻真、妄心所作，以辨唯識；次二喻真、妄心能作，以辨唯識。今言似者，大種異色，似畫師所作。然不離心有彩畫者，似能作也。則粗觀似爾，細尋不然。細尋已下，即顯正義。
疏然依生滅八識下，辨二所由，顯法相宗但是心、境依持。而即如來藏下，辨具二所以。於中，先總；後以會緣入實下，別示二相，即以起信真如、生滅二門為二義耳。存、壞不二，唯一緣起，結歸華嚴。會緣入實，壞也；不壞相故，存也。言二門無礙，唯是一心者，結歸起信依一心法立二種門。故須具足二義，方名具分唯識。
問：唯識第九亦說：其所轉依有其二種：一、持種依，謂第八識；二、迷悟依，謂即真如。何以說言然依生滅八識，唯有心、境依持？
答：彼雖說迷悟依，非即心、境依持。以真如不變，不隨於心變萬境故，但是所迷耳。後還淨時，非是攝相即真如故，但是所悟耳。今乃心、境依持，即是真、妄。非有二體，故說一心。約義不同，分成兩義，說二門別。故論云：然此二門皆各總攝一切法故，以此二門不相離故。廣如問明品及玄談中。
疏：今初二偈真、妄依持，即真如門攝一切法也。初偈初句總喻一心；次句喻隨緣熏變，成依他也；次句不了依他，故成徧計；第四句喻依他相盡，體即圓成。
鈔：疏初偈初句總喻一心者，含真含妄，有能有所。論云：所言法者，謂眾生心，是心即攝一切世間、出世間法。故下合云心如工畫師。次句隨緣熏變，成依他者，起信論云：自性清淨心，因無明風動，有其染心。楞伽經云：藏識海常住境界風所動種種諸識浪騰躍而轉生，亦是不生不滅與生滅和合，非一非異，名阿賴耶識是也。次句不了依他，故成徧計者，以經云虛妄取異相故。故起信云：一切諸法皆依妄念而有差別，若離心念，則無一切境界之相。第四句喻依他相盡，體即圓成者，以言大種無差別故。大種即喻真如，謂心體離念，即是如來平等法身。從緣無性，即真如矣。又一、二兩句即不染而染，三、四兩句即染而不染，故有後偈喻不即、離。
疏：後偈喻依圓、真妄非即、離義。上半不即，能、所異故。大種中無色，身所觸故；色中無大種，眼所見故。又能造無異，畫色差別故。喻妄依真，能、所異故；性無差別，相不同故。下半不離義，謂所造青等離能造地等無別體故。假必依實，同聚現故。喻妄必依真，性、相交徹故。然大必能造色，非色能造大，喻妄必依真起，真不依妄生，故不云也。然不離於色有大種可得。
鈔：疏大種中無色，身所觸故者，堅、濕、煖、動，皆是觸故。言色中無大種，眼所見故者，約顯色說。青、黃、赤、白，眼之境故。直就法體，大種是觸，色即是色；若就根得，謂身及眼。又能造無異色者，然取增勝：地多，則黃；水多，則白；火多，即赤；風多，即青；而堅、濕、煖、動共造於青，亦共造於黃、赤及白。在能造邊，同一堅等；及所造邊，即有青等。故云能造無異，畫色差別故。
疏喻妄依真下，合。先合能、所異故，亦應具言：真中無妄，聖智境故；妄中無真，凡所知故。從性無差別下，合上又能造無異等。疏假必依實，同聚現故者，諸宗正義，堅等為實，色等為假。唯成實宗，色、香、味、觸，實也；地、水、火、風，假也。以其是數論弟子，後入佛法，尚順本師故。故智論云：精巧有餘，而明實未足。
疏然大必能造色下，通妨。妨云：上非即中既云大種中無色色中無大種，今非離中何不言大種不離色，色不離大種？答意可知。上明真、妄依持，但取心中真如一門對妄染說。
疏：後三約心者，喻於唯識心生滅門。於中，初、一亦明心、境不即、離義。上半不即，心中無彩畫，不可見故；彩畫中無心，無慮知故。喻能變、所變，見相別故。下半不離，隨心安布故。喻離心，則無境界相故。要由心變於境，非是境能變心，故云唯識，不言唯境；但云然不離於心有彩畫可得，不言然不離於畫，而有心可得。
鈔：疏初、一亦明心、境不即、離者，對上真、妄，故有亦言。然後三偈亦似上二偈：此偈似前第二偈，以因不即、離之便，故先明之；後二偈似前初偈，至下當知。今初非即、離中言見相別者，且順上喻，有知、無知。以見分合心，有慮知義；以相分合畫，無慮知故。以器世間即是第八之相分故。疏喻離心，則無境界相故者，三世所有，皆是一心作故。疏要由心變於境下，解妨。妨一如前，答意亦爾。
疏：次、一偈喻能、所變之行相。明畫師巧思不住，變態多端。所畫非心，誰相知者？法合彼心者，真、妄和合心也。恆言遮斷，不住遮常，如瀑流故。含一切種，故云無量；相甚深細，名難思議。次句頓現萬境，下句喻所變境離心無體。又常不住者，無住為本故。無量難思，總標深廣。下二句釋。示現一切，廣故難思；各不相知，深故難思。
鈔：疏次、一偈喻能、所變之行相者，大同前喻心如工畫師分布諸彩色等。先明喻中，先釋上三句；所畫非心下，釋第四句。法合言真、妄和合心者，揀異法相宗心，即起信云不生不滅與生滅和合，名阿賴耶識是也。恆言遮斷等，即唯識論第八識初能變中第九因果譬喻門。具云：恆轉如瀑流。論先問云：阿賴耶識為斷？為常？答云：非斷非常，以恆轉故。謂此識無始時來一類相續，常無間斷，是界趣生施設本故；性堅持種，令不失故。轉謂此識無始時來念念生滅，前後變異，因滅果生，非常、一故，可為轉識熏成種故。恆言遮斷，轉表非常，猶如瀑流。因果法爾，如瀑流水，非斷非常，相續長時，有所漂溺。此識亦爾，從無始來生滅相續，非常非斷，漂溺有情，令不出離。是也。
疏含一切種者，即第三因相門。故彼偈云一切種相甚深細，即含二門。彼偈云不可知執受處了，其了一字，即第五行相門；其執受處，即第四所緣門；其不可知，即能、所緣行相之內差別之義。論先問云：此識行相所緣云何？也。謂不可知執受處、了。了謂了別，為行相故。處謂處所，即器世間，是諸有情所依處故。執受有二，謂諸種子及有根身。次論云：不可知者，謂此行相極微細故，難可了知。分。或此所緣，內執受境亦微細故，外器世間量難測故，名不可知。故經偈云阿陀那識甚深細一切種子如瀑流我於凡愚不開演恐彼分別執為我是也。
疏次句頓現萬境者，亦即彼果相門云異熟。論云：此是能引諸界趣生善、不善業異熟果故。即通辨此識能變之義。此是第一能變，頓現萬境。故楞伽云：譬如明鏡頓現萬像，現識處現亦復如是。
疏下句喻所變境，離心無體者，以無體故，無可相知。故問明品云：諸法無作用亦無有體性是故彼一切各各不相知。又常不住下，上約法相。常不住言，是剎那生滅。今明不者，即是無義。常不住者，即常無住。無住即實相異名，故從無住本立一切法。斯法性宗，真心隨緣成萬有故。深廣難思，前之經偈亦可證此。
疏：三、一偈重喻上來不相知義。謂非唯所畫之法自不相知，喻所變之境無有體性；能畫之心念念生滅，自不相知，故亦不能知於所畫。雙喻心、境，皆無自性，各不相知，故言不能知自心而由心故畫。又雖不知畫心，而由心能畫；喻眾生雖迷心現量，而心變於境。又由不能知所畫，但畫於自心，故能成所畫；喻眾生由迷境唯心，方能現妄境。又喻正由無性，方成萬境，故云諸法性如是。
鈔：疏能畫之心念念生滅，自不相知者，心雖慮知，今取生滅不住，故不能知。以前念已滅，後念未生；未生，無體能知前念。前念已滅，復無可知；前念亦不知後。前念已滅，無有能知；後念未生，亦無所知。能知之心既不自知，安能知所？
疏雙喻心、境下，合文可知。然釋此偈，總有四意：一、明性空，以性空故，不能知自心；以性空故，不能知畫由心故畫。二、又雖不知下，明雖性空，不礙緣起。三、又由不能下，明由迷真起似。若悟自心，不造妄境。四、又正由下，即以有空義故一切法得成耳。故云諸法性如是者，通結四意。上來喻竟。
然唯識論第一能變有兩偈半，而有十門。上隨用已辨，今當具出。偈云：初阿賴耶識門。異熟相門。一切種相門。不可知執受處了相門。常與觸作意受想思相應應門。唯捨受俱門。是無覆無記性門。觸等亦如是。恆轉如瀑流譬喻門。阿羅漢位捨位次門。。上之十門，疏中已有，隨配可知。前後有此相，當例可知。
疏：第二、五偈合中分四：初、一偈合初二句。初句合最初句。心者，即總相之心也。下三句合第二句。諸世間者，即諸彩色。此句為總。下出諸相，即蘊、界、處，故云無法不造。故晉譯云：造種種五蘊。正法念云：心如畫師手，畫出五彩黑、青、赤、黃、白及白白。故上文云布諸彩色。畫手譬心，六色如次喻地獄、鬼、畜、修羅、人、天。若言種種，則十法界、五蘊等法皆心所造。
鈔：疏第二、五偈合下，疏心者，即總相之心也，如前喻中已辨故。然第二句諸世間即諸彩色者，此句有二：一、從能畫，即屬上因；二、從諸世間之言，即屬於果。則上半是因能變，下半屬果能變。故唯識云：能變有二：一、因能變，謂第八識中等流、異熟二因習氣。行門。此二習氣俱名因能變。此總辨也。論云：等流習氣，由七識中善、惡、無記熏令增長第八識，不能熏故。；異熟習氣，由六識中有漏善、惡熏令增長故。前是因緣，此增上緣也。。二、果能變者，謂前二種習氣力故，有第八識生，現種種相。種種相者，即是第八識，等流習氣為因緣故，八識體、相差別而生，名等流果，果似因故所生之果與能生種性是一果故。。異熟習氣為增上緣，感第八識，酬引業力，恆相續故，故云異熟。感前六識酬滿業者，從異熟起，名異熟生；不名異熟，有間斷故。即前異熟及異熟生，名異熟果，果異因故。釋曰：以五陰無法不造，皆異熟也。
疏如次喻等者，黑即地獄，黑黑業報故；黃即中方，修羅非天，亦復非人，季孟間故；人白者，多善業故；天白白者，因、果俱善故。九地當廣。
疏則十法界、五蘊者，謂六道、四聖。四聖中，佛在後偈，二乘、菩薩攝在種種之中。既言無法不造，亦不揀二乘、菩薩。更云等法者，以今經無法不造，三科萬類，皆心造也。
疏：次、二頌合前初偈下半。於中二：初一舉例以合。由成前諸言，謂如世五蘊從心而造，諸佛五蘊亦然。如佛五蘊，餘一切眾生亦然，皆從心造。然心是總相，悟之名佛，成淨緣起；迷作眾生，成染緣起。緣起雖有染、淨，心體不殊。佛果契心，同真無盡；妄法有極，故不言之。若依舊譯云：心佛與眾生是三無差別，則三皆無盡無盡即是無別之相。應云：心佛與眾生體性皆無盡。以妄體本真，故亦無盡。是以如來不斷性惡，亦猶闡提不斷性善。又上三各有二義。總心二義者，一、染，二、淨。佛二義者，一、應機隨染，二、平等違染。眾生二者，一、隨流背佛，二、機熟感佛。各以初義成順流無差，各以後義為反流無差，則無差之言，含盡、無盡。又三中二義，各全體相收。此三無差，成一緣起。上約橫論。若約一人，心即總相，佛即本覺，眾生即不覺，乃本覺隨緣而成此二，為生滅門。下半，此二體性無盡，即真如門。隨緣不失自真性故，正合前文大種無差。若謂心、佛、眾生三有異者，即是虛妄取異色也。
鈔：疏初一舉例以合下，疏文有二：先橫論，後豎說。前中五：一、正消經文，二、會舊譯，三、別立理，四、開義門，五、總融攝。今初，總釋經意。次然心是總相下，出心、佛、眾生三之別相。心是總相者，法界染、淨，萬類、萬法不出一心。是心即攝一切世間、出世間法，故名總相。餘染、淨二緣，各屬二類。然總說十法界中六道為染，四聖為淨。
疏佛果契心下，釋其下半。上有三法，而但說心與佛二法無盡，不言眾生者，謂眾生有盡故。心即總心，以真為體，本自不盡；佛果契心，始、本無二，同一圓覺，故亦無盡。迷真起妄，無始有終，不言無盡。然其佛果契心，則佛亦心造，謂四智、菩提，則淨八識之所造故。若取根本，即淨第八。若依真諦三藏，此佛淨識稱為第九，名阿摩羅識。唐三藏云：此翻無垢，是第八異熟。謂成佛時轉第八成無垢識，無別第九。若依密嚴，文具說之。經云：心有八識，或復有九。又下卷云：如來清淨藏亦名無垢智，即同真諦所立第九。以出障故，不同異熟，為九有由。又真諦所翻決定藏論。九識品云：第九阿摩羅識。三藏釋云：阿摩羅識有二種：一者、所緣，即是真如；二者、本覺，即真如智。能緣即不空藏，所緣即空如來藏。若據通論，此二並以真如為體。釋曰：此二即起信一心二門，本覺在生滅門，一心即真如故。故論云：唯是一心，故名真如。無論八、九，俱異凡識，即淨識所造四智、三身等也。
疏若依舊下，二、會晉譯。則三皆無盡，而二經互闕，唐闕眾生，晉闕無盡，故有第三、別更立理。疏應云下，是第三也。若取圓足，合如是譯，則三事皆具，無差之相又得顯明。從以妄體下，出妄無盡之由。是以如來下，引例證此，即涅槃經意，天台用之。以善、惡二法，同以真如而為其性。若斷善性，即斷真如；真不可斷，故云性善不可斷也。佛性即是真實之性，真實之性即第一義空，如何可斷？性惡不斷，即妄法本真，故無盡也。
疏又上三下，第四、別開義門，則卻收晉經以為盡理。謂唐經無盡，但得二法，又唯約淨；次言三皆無盡，又遺有盡之義。今云無差，盡與無盡俱無差也。亦顯染、淨本無差矣。言心總二義：一、染，二、淨者，淨即自性清淨，染即本來之染。染、淨無二，為一心耳。言各以初義成順流無差者，眾生本有染，故隨流背佛。佛隨其染，豈相違耶？逆流例此。疏又三中二義下，第五、染、淨融攝，可知。
疏上約橫下，第二、豎論。於一人上即有三法，即觀行之人宜用此門。
疏：後一偈反勢合。謂妄取異色，則不知心行；若知心行，普造世間，則無虛妄，便了真實。即正合大種無差，兼明觀益。
疏：三、一偈有二義：一、雙合前真、妄心、境不即、離義。上半合前二、三偈之上半，即前互無不即之義。心即能變及心體故；身即所變，謂有根身是識相分及性之相故。下半雙合前兩偈下半不離之義，謂雖不相住，而依心現境，依體起用，作諸佛事。體、用不礙，為未曾有。二、又將合前第四偈，謂上半合前恆不住義及各不相知，而能作佛事合示現一切色，自在未曾有合無量難思議。為兼此義，不以互無言之；而言不住，譯之妙也。晉經但云：心亦非是身，但得前文互無之義。
鈔：疏三、一偈有二義下，言上半合前二、三偈之上半者，心不住於身卻是色中無大種，身亦不住心即大種中無色。此合第二偈上半也。若合第三上半，云心不住於身即彩畫中無心，身亦不住心即心中無彩畫。疏心即能變者，心、境依持中心也；及心體故者，即真、妄依持中真也。言身即所變下，即上境也；及性之相，即前妄也。
疏下半雙合前兩偈下半不離之義者，即就不離大種而有色可得，即作佛事也；亦前就不離於心有彩畫可得，是作佛事也。依心現境，合前第三偈下半；依體起用，即合前第二偈下半。作諸佛事，雙合上二；體、用不礙下，釋第四句。
疏為兼此義，不以互無言之；而言不住，譯之妙也者，美斯經也。若不合第四偈，但合第二、三偈，應云：心中無有身，身中無有心，即互無之言也，則不顯於彼心恆不住義。然不相住與恆不住，義則小異，文則兼之。若將此不住同前不住者，以心念念滅，故不能住身；身念念滅故，安能住心？思之，可見。
疏：末後一偈結勸，即反合前畫師不知心喻。若不知心，常畫妄境；觀唯心造，則了真佛。上半有機，下半示觀。然有二釋：一、云若欲了佛者，應觀法界性；上一切差別，皆唯心作，以見法即見佛故。二、觀法界性是真如門，觀唯心造即生滅門，是雙結也。又一是真如實觀，一是唯心識觀，大乘觀要，不出此二。觀此二門，唯是一心，皆各總攝一切法盡。二諦雙融，無礙一味。三世諸佛證此為體，故欲知彼者，應當觀此。既為妙極，是以暫持能破地獄。
鈔：疏末後一偈等者，於中三：一、略釋經意。二、然有二下，開義別釋。於中有二釋者，一、是結歸唯心；二、觀法下，是結歸二門。三、又一是真如實觀下，結成觀要。言是以暫持能破地獄者，即纂靈記云：文明元年，洛京人姓王，名明幹，既無戒行，曾不修善，因患致死，見被二人引至地獄。地獄門前，見有一僧，云是地藏菩薩，乃教王氏誦一行偈。其文曰：若人欲了知三世一切佛應當如是觀心造諸如來。菩薩既授經偈，謂之曰：誦得此偈，能排地獄之苦。王氏既誦，遂入見閻羅王。王問此人曰：有何功德？答：唯受持一四句偈。具如上說。王遂放免。當誦偈時，聲所到處，受苦之人，皆得解脫。王氏三日方蘇，憶持此偈，向空觀寺僧定法師說之。參驗偈文，方知是舊華嚴經第十二卷，新經當第十九夜摩天宮無量諸菩薩雲集說法品偈。
爾時智林菩薩承佛威力，普觀十方，而說頌言：
疏：第十、鑑達諸佛，迥超色、聲，心、言路絕，故云智林。頌顯此德。
疏：十頌分二：初一標章，後九解釋。今初。若準晉本第四句云：所思不可思，則四句皆標章。今經則上三句標章，第四句總結。謂標章遮過，令不依識，明佛三業非凡境故。第四總結顯德，示智入門，謂若了唯一真心，言、思斯絕，則合菩提之體。故梵本第四句云於不思何思，即是以一真心而成三業，三業不離一真，形奪相融，不可以一、多思也。又非唯佛之三業同一真心，亦與觀者真心非異非一，故難思議。若能離於思議，則終日見、聞，亦無所見、聞矣。
鈔：第十菩薩，疏故梵本第四句云於不思何思者，此是刊定引梵本證第四句。亦為標章，成於晉經所思不可思義。今疏取其所引，亦成第四句為總結義，謂於不思議之法不應思議。以一真心下，總結難思之相，文明可知。
疏：後九別釋中，即分三別：初二釋不可取，次四釋不可見，後三釋不可聞。今初也。初半偈奪以正釋，後一偈半縱以生過。然有量等實通三業，為對下二，且就智明。有如理智，不可言量；有如量智，不可言無。又一智即是一切智，故眾智所用，不相雜故。後縱中，初半縱其令取，必無果利；後一偈顯取之失。夫說法者，當如法說。法無所得，而欲取得。心計有說，執石為寶，是謂自欺；理無謂有，是為自誑。終不契理，故云己事不成；污他心識，故不令眾喜。又以量、無量取，則墮斷、常，自損、損他，故皆不可。
鈔：疏次四釋不可見等者，若順晉經，四皆標章，釋亦分四：前二則同，三、一偈釋所聞不可聞，四、二偈釋所思不可思。今不依此。
疏執石為寶者，涅槃春池喻中：入水求珠，競執草、木、瓦、石，各各自謂得瑠璃寶，歡喜持出，乃知非真。亦自誑也。又莊嚴經論說：有人見雹，謂是瑠璃，收之瓶內，皆悉成水。後見真瑠璃，亦謂為雹，棄而不取。世人皆爾，不應取而取，應取而不取也。
疏又以量、無量取，則墮斷、常者，此有二意，謂：以量取，則墮於斷；以無量取，則墮於常。二者、若以常取，則墮於斷；若以斷取，則墮於常。故勝鬘經云：修一切常者，墮於斷見；修一切斷者，墮於常見。如步屈蟲，要因前足，得移後足。修斷、常者亦復如是，要因斷、常。第三住中已廣分別。
疏：第二、有四偈歎佛色身深奧，釋不可見章。文分為二：初一法說，後三喻況。今初非色現色，故稱為妙；物感斯現，是曰無邊。又色即是空，故邊即無邊。又淨識所現，空、色相融，故身分總、別，乃至一毛，皆無邊量。攝德無盡，具上三義，豈可以盡言！
鈔：疏今初非色現色下，此有三釋：一、依體現用，與無邊不同。二、又色即空下，事、理相即，妙即無邊。色即是空，已為妙色；色、空相即，離空、有邊。三、又淨識所現下，約事事無礙，方為妙色。亦是邊即無邊，無邊乃廣，如初無邊。淨識所現，即唯心所現門；空、色相融，即法性融通門。此二即事事無礙之因也。
疏：次三喻中分二：初一摩尼隨映喻，喻佛地實無異色，隨感便現，故言無色而現色。喻全似法，故但合云佛亦如是。
疏：後二偈淨空現色喻，喻佛法身，體非是色，能現粗、妙一切諸色。初偈喻，後偈合。四句對前，但二、三前卻。此是分喻，故委合之。以空但不可眼見，而可心知。佛所現色，心行處絕，故為分喻。心眼尚不能見，況肉眼哉！此即見中絕思議也。
鈔：疏後二偈淨空現色喻下，疏文有二：一、正釋經文。言此即見中絕思議者，以古人將後二偈明所思不可思。今明不思徧上三段，故指此中身業中不思也。下指語中不思亦然。
疏：問：二喻豈不違上經云有無邊妙色？今云非色無色耶，亦違諸論。佛有妙色，為增上緣。
鈔：二、問：二喻下，問答料揀。於中有二：先問，後答。問中言上經者，即初偈法說之文。前經亦有，今只要此。亦違諸論，即瑜伽、唯識等。
疏：古德云：若約初教大乘，義如前說；若實教大乘，佛地無此色、聲粗相功德，但有大智、大悲、大定、大願諸功德等。然諸功德等，並同證真如。若眾生機感，即現色無盡；既無不應機時，故所現色亦無斷絕。此以隨他為自，更無別自。約此為有，故云無邊妙色。今約自說，不約隨他，故云無色非色也。亦可前喻初教，後喻實教。
鈔：疏古德云下，第二、答。答中三：一、即賢首答，二、苑公破，三、疏會釋。今初，自有二意：一、二喻意同；二、亦可下，二喻旨別。
疏：有云：若爾，彼能現體為有、無耶？十蓮華藏塵數之相，皆示現耶？八地七勸，言佛色、聲，皆無有量，寧不違耶？若執佛果，唯有如如及如如智獨存者。無漏蘊界窮未來際，徧因陀羅網，皆非實事。亦違涅槃：滅無常色，而獲常色。此義具如智慧莊嚴經說。
鈔：二、有云下，即苑公破師。於中五：一、引教反問；二、若執佛果，唯如如下，定師所立；三、無漏蘊界下，以義反質；四、亦違下，引文正破；五、此義具如下，指教證成，成師非正。於前二中言唯如如等，即金光明，亦梁攝論第十三。本論云：自性身者是如來法身。釋論云：唯有如如智獨存，說名法身。又云：身以依止為義。何法為依止？本論云：於一切法自在依止故。釋論云：謂十種自在，乃至云：云何此法依止法身，不離清淨及圓智？智即如如，如如即智故。除實教蘊界未離斷、常之見。
疏具如智慧莊嚴經說者，此引本是賢首證成摩尼隨映等喻。此經亦名度一切諸佛境界智嚴經，一卷，在王舍城耆闍崛山頂說。如來放光，一切菩薩雲集瞻仰。佛於山頂法界宮殿上，起大寶蓮華師子之座、無量摩尼寶、宮殿等。於摩尼座中出偈。上取意引。次文殊師利問：無生無滅，其相云何？佛答：不生不滅即是如來。文殊師利！譬如大地，瑠璃所成，帝釋毗闍延宮殿供具等影現其中。閻浮提人見瑠璃地諸宮殿影，合掌供養，燒香散華：願我得生如是宮殿！我當遊戲如帝釋等。彼諸眾生不知此地是宮殿影，乃布施，持戒，修諸功德，為得如是宮殿果報。文殊師利！如此宮殿本無生滅，以地淨故，影現其中。彼宮殿影亦有亦無，不生不滅。文殊師利！眾生見佛亦復如是，以其心淨，故見佛身。佛身無為，不生，不滅，不起，不盡，非色，非非色，不可見，非不可見，非世間，非非世間，非心，非非心。以眾生心淨見如來身，散華，燒香，種種供養：願我當得如是色身，布施，持戒，作諸功德，為得如來微妙身故！如是文殊師利！如來神力出現世間，令諸眾生得大利益，如影如像，隨眾生見。次舉如日光無心普照喻，謂：先照高山等，隨其所照，而有種種。次云：文殊師利！如大海中有摩尼珠，名滿一切眾生所願。安置幢上，隨眾生所須。彼摩尼珠無心、意、識，如來無心、意、識亦復如是，不可測量，不可到，不可得，不可說，除過患，除無明，不實，不虛，非常，非不常，非光明，非不光明，非世間，非不世間等，廣歷諸非。結云：文殊師利！如來清淨，住大慈幢，隨眾生所樂，現種種身，說種種法。釋曰：大意皆以體無生滅不礙生滅，如非色約體，非不色約用等。次又舉谷響無實喻。次後即有虛空喻，云：文殊師利！如虛空平等，無下、中、上；如來平等亦復如是。眾生自見有上、中、下，如來不作下、中、上意。何以故？如來法身平等，離心、意、識，無分別故。文殊師利！一切諸法，悉皆平等。乃至云：若得法性，則無希望等。又云：若眾生著一切法，則起煩惱，不得菩提。文殊問云：云何得菩提？佛答：無根無處。文殊重徵。佛言：身見為根，不真實思惟為處。文殊師利！如來智慧與菩提等，與一切法等，是故無根、無處是得菩提。又云：文殊師利！如來不動，名如如實。如如實者，不見此岸，不見彼岸，則見一切法。見一切法，稱為如來。又菩提者，是不破句。不破者，無相；句者，如實。下即廣釋大意，皆以遮過為不破，顯實為句。又云：以從本來不生不滅，而為真實故。又云：菩提者，以行入無行。以行者，緣一切善法；無行者，不得一切善法。又云：無生無滅者，不起心、意、識，不思惟分別。是故我說：見十二因緣即是見法，見法者即是見佛。如是見者，名不思議。又云：云何行菩薩行？答：不行不生不滅，是行菩薩行。下亦廣釋。後校量功德云：假使諸眾生皆悉生人道悉發菩提心為求一切智如是諸菩薩皆作大施主以種種供具供養無數佛并及諸菩薩緣覺與聲聞乃至入滅度各起七寶塔高至百由旬種種寶嚴飾若人持此經或說一句偈出過此功德無量無有邊以此經所說無相法身故。釋曰：上已具略經文。其瑠璃地喻眾生心，影喻佛身，即色即非色。摩尼珠喻，則同此經。空無下、中、上，亦同此經淨空現色。故賢首意：證唯如如及如如智。苑公誤引於和尚之引，故略具出。
疏：然上二解，各是一理，並符經論。今當會之。攝末從本，唯如如智；自受用色，智所現故，攝相從性，但有如如。既所現即如，何妨妙色？故有亦無失。然如外無法，何要須現？萬法即如，如即法身，更何所現？故云唯如如及如如智獨存，於理未失。如、色相即，有、無交徹。若定執有、無，恐傷聖旨。故今二喻，前後相成。摩尼現色，但云無色；無即但是無他，非無自體。淨空現色，既云非色；非即非其自體，不獨無他。前喻自受用身，後喻法身。此二不二，為佛真身。故下經云：佛以法為身清淨如虛空所現眾色形令入此法中。
鈔：疏然上二解下，第三、疏為會釋，意在雙存，二義融即耳。於中有八：一、總會。二、攝末從本下，收賢首義。三、既所現即如下，收苑公義。四、然如外無法下，假以苑公重難。意云：既如收法更無所遺，何言機感現色無盡？五、萬法即如下，為賢首通。由萬法如，實無所現，故正現時亦唯如矣。此即疏家立理，收賢首也。六、如、色相即，有、無交徹者，正融前二。七、若定執下，雙彈前執。八、故今二喻下，出有、無無礙之旨，以釋喻文。言無即但是無他者，此借俱舍論意以會二喻別理，以古俱舍釋無為云：無為非因果。唐三藏云：無為是能作因，何得言非因？無為是離繫果，豈得言非果？故新譯云：無為無因果，謂無餘五因，無餘四果，故云無耳。所以總云非即非其自體，無即乃是無他，故非、無二言，理則懸隔。今借此言用之。摩尼現色喻自受用身，有其根本色，但無青、黃等異；青、黃等異，隨機映生。虛空以喻法性身，虛空本非色法，豈同摩尼？上顯二喻別相，即是顯文。從此二不二下，正明融會，即出經意。故下經云下，但引此文以證後義，以扶法相者不許無色故。有義，文顯，如苑公難中，空、色相融以為真身。亦繫表之談，可以雙摧二執。
疏：第三、三偈釋所聞不可聞中，初約應聲，緣感便應，離相離性，故聲非如來；應不差機，非聲之聲，故云不離。故以聲取，是行邪道；若離聲取，未免斷無。次頌約體釋，湛然不遷，心離分別。尚非心見，安可耳聞？猶如天鼓，無心出故。此即聞中不思議也。後偈釋疑，疑云：為是有法不可聞耶？為是無法無可說耶？上半順理，後句答。次疑云：若爾，何以現聞教法？下半釋云：但自心變，非佛說也。若依權教，此約有影無本。然本、影相望，通有四句。若依此宗，果海離言，故無有說；用隨機現，謂如是說。而此本質亦是自心。餘如懸談中說。
鈔：疏故以聲取，是行邪道；若離聲取，未免斷無者，結成上義。上句即金剛經意：若以色見我以音聲求我是人行邪道不能見如來；後句即兜率偈讚意，故偈云：色身非是佛音聲亦復然亦不離色聲見佛神通力。天鼓無心，出現當辨。
疏若依權教等者，本、影四句即如玄談。若依此宗，四句皆用。知一切法即心自性，故質亦自心。
