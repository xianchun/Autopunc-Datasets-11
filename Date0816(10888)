爾時，佛贊迦葉菩薩至汝已成就深利智慧。
僧亮曰：第十段、佛還印可贊述也。
僧亮曰：已知歸處，正應修習以趣之也。此下廣辨得失，以顯中道之行也。
僧宗曰：此下大段第四也。前開善業，辯昔教不說含識有性，則是有倒，善業不成；今依圓教，皆有真性，此是正解，即善業也。理深難解，亟生誹謗，勸生信解，要須善識來果之相也。雖復標心懸契，非行不階，是故應修中道觀行也。此下辯中道，有十別：第一、有兩句，先定因果，即是略顯十道體相也；第二、明乖理為倒；第三、明如理為解；第四、明如來知其偏發，能善療治；第五、更復舉理，驗其所執；第六、尋其起惑之根原也，乃於如來所說偏教廣生謬執；第七、明非但直於偏教之中生無常倒，亦迷昔日因果之言，生二法想也；第八、引般若經燈主品，相續中道；第九、寄乳酪譬，重顯中道之理；第十、嘆教，言此經深隱，始是窮理也。
寶亮曰：此下大段中第三也。辯三種中道，正明作善業義也。第一、明理斷常有無中道；第二、明實相中道；第三、辯相續中道也。就明離有無中道，有五章：第一、明失；第二、明得；第三、總為得失作譬；第四、與佛作譬；第五、勸行也。明失之中：初、先開二句，且泛明天下失者之意；第二、從若言諸法皆無有我以下，雙舉六行，正明失也。初二句者，若計身有神我，即是常見，明如此之人終不離於苦也。或復有言，佛亦同有神我之我，此第一句也。無我者，若謂此身乃至濫佛盡是斷滅者，既俱是空法，雖行凈行，何所獲耶？
智秀曰：辨不斷不常中道，有五意：第一、從始訖無所利益，正明常住定中道之理也。雖有而不在因中，然果非永無也。第二、訖要因斷常，明違上所說，則成二見，以為失也。第三、訖遠離二邊，而說真法，辨安心在理，修得中也。第四、訖清凈佛性，常住不變，釋上第二、第三兩章，明所以有惑解之意也。第五、訖雖有去來，常住無變，誡勸學者也。
若我住者，即是常法至修行凈行無所利益。
僧亮曰：先說理不可偏，欲顯偏者之失也。所利益者，若一切無我，則修道無果，正辨偏者之失也。
僧宗曰：不離苦者，若我在陰，則與陰為一；若我常者，苦亦應常；苦若常者，永不應離，而今苦定可離，得知常果不在身中也。六卷云：若使有我，終不經苦；而要經苦，故知無我也。無利益者，若終期滅者，則徒修凈行也。
寶亮曰：若計此身有神我者，即是常見，此人終不離於苦也。亦復言佛同有神我之我也。無利益者，若言此身該佛，盡是斷滅者，既俱是空法，徒修凈行，何所益耶？
若言諸法皆無有我至亦復如是，要因斷常。
僧亮曰：此辯偏執者之過也。如蟲者，終不離斷常也。
僧宗曰：第二、明乖理取相，起斷常之執也。夫生死之中，雖云無我，而性理不亡，神明由之而不斷也。若計一切悉滅，則上乖圓極，下乖因性，謂斷見也。若言有真實之我，住在生死之中，常而不滅者，即常見也。言一切行無常者，上明我倒，此明常倒，下明苦樂相對六句也。修一切法常墮常見，墮常見者，欲明凡夫舍捉不定，有時計斷，有時計常，如步屈蟲也。
以是義故，修余法苦者至遠離二邊而說真法。
僧亮曰：以上偏見之失，分別異相也。
僧宗曰：此第三意，明如理故解也。所以言余者，若先說佛果，則余生死未說，先說生死亦如是。
寶亮曰：此五別之中，第二、明得也。生死是涅盤家余，涅盤亦是生死家余也。以得為善。
凡夫愚人於中無疑，如羸病人服食蘇已，氣力輕便。
僧亮曰：凡夫於中，猶尚無疑行道，便易進趣佛果，況圣人乎？釋上義也。
敬遺記僧宗曰：疑是解津，既有重倒在心，何容知疑耶？氣力輕便者，謂羸人不堪多蘇，躁動不停，斷常不定，捉放易轉也。
慧朗述僧宗曰：謂凡夫聞已，即得無復疑也。如羸病者服蘇，氣力得輕便，而鮮舉也。
寶亮曰：無疑者，結上意也。從如人服蘇已下，第三意，總舉得失作譬。此服蘇之譬，明得失有也。謂智者得理，必有利益，如病人服蘇，得氣力也。下以四大，譬失者也。
有無之法，體性不定，譬如四大，其性不同，各自違反僧亮曰：不定謂不偏也。涅盤實故，名妙有也；生死虛故，名為無也。因果相續，一體之中而有二相。不定者，此明法理不偏也。
寶亮曰：為失者作譬也。將作譬故，先舉失者所計斷常，計斷是無，計常是有，既是橫計，所以不定也。下引四大，其性各異為類，如計常也。
良醫善知，隨其偏發至清凈佛性常住不變。
僧亮曰：眾生煩惱偏發，如來應之，亦有偏教，斷其偏惑，令會中道，若聞偏說，謂佛性變異也。
僧宗曰：第四意也。醫即佛也。若常病者，為說偏教；若斷病者，為說圓教；乃至三毒不同，亦說三藥以治之也。
寶亮曰：第四、與佛作譬，如彼良醫善知病源，則應病消息也。
僧亮曰：後文有證也。若定有佛性，是名染著；若定無佛性，是名妄語也。
僧宗曰：第五、更舉理以驗惑為罪也。謂生死有我者，計我之家，何以稱染耶？而言染者，當知邪謬不稱理也。
寶亮曰：第五、教行人離於執著也。云未來身一體三寶，不應謂如質像之法，執著而取也。
僧宗曰：若圓果之上無自在我者，圣人何故字汝為語耶？
寶亮曰：若言未來二頭三首都無者，便是妄語也。
僧亮曰：不應有圣默然也。思益以諸法空，故名圣默然，此無對句也。
僧宗曰：若生死有我者，及撿問之時，何故默然耶？
寶亮曰：不應如犢子道人之所計也。如此諸句，勸厲行人，應當推理而會中道。
亦復不應戲論諍訟至不解如來微密藏故。
僧亮曰：已說理中無偏，偏執是諍，不偏即了真也。
僧宗曰：一等四執，皆有過咎也。即色之過，如僧伽也；離色之過，如衛世師也。計一神我，不一不異，如犢子道人也。斷見外道，計一切無，復與前反，皆諍訟也。但求了知者，所執即邪，但當求實相理，豈可輕生執耶？
若說於苦，愚人便謂至我身即有佛性種子。
僧亮曰：已辯得失，今重勸也。夫正因性常，常則是樂也。
敬遺記僧宗曰：此下第六，尋惑源起倒所由也。不達偏教之旨，乃計一切苦也。智者不爾，得教外之旨，不滯偏言也。
法蓮記僧宗曰：此下第八，迷偏教而起惑之源由也。此中有三番，明人惑教也。第一、惑偏教；第二、惑圓教；第三、雙惑偏、圓二教也。若說於苦，愚人便謂無常，此第一惑。偏教上但言起惑，未辯起惑之始，今明惑起之根源也。若論次第，應先惑圓教上也。數明此義，知邪計為非，今始惑偏教也。說一切苦，復不能知身有樂性者，上句濫云佛亦無常，此言未都無佛性也。若無常無我空寂四句，皆是有為也，解脫是無為也。無我是眾生空，空寂是法空也。我身即有佛性種子者，眾生是正因，為種子也。
若說無我，凡夫當謂至雖有去來，常住無變。
僧亮曰：有為因果，從顛倒起，假名不實也。如幻化者，從緣見也。
敬遺記僧宗曰：如凈名經云：迦栴延於後廣宣其義，非直不達佛地無苦，亦復不識苦之不生，是故致凈名訶也。初說苦，次說無常，次說無我，次說空，不說不凈也。
法蓮記僧宗曰：如幻化者，大品經云：設有一法過於涅盤，我亦說之，如幻如夢，此言都空，如八萬劫斷也。人中師子雖有去來者，覆相說故，言佛亦滅，而實法身真不滅也。
若言無明，因緣諸行至無二之性即是實性。
僧亮曰：上以不分別為失，此取因果定相，著有為故為失，下以苦、無常、無我，顯著無為之失也。我與無我，性無有二者，此明第一義中道，離有無二邊也。
敬遺記僧宗曰：此第八段，曾聞師說，指此名為迷圓教而起惑也。就文而撿，無灼然有異，乃隨人釋耳。但上已明有無中道，然亦事須明顯相續中道，以其義勢相涉故也。前三句，就有漏法中明因果黑、白二法；通漏、無漏，明因果也。凡夫聞因果之言，便謂天隔，生二法之想。深達之者，體因果之異故，不得言一；因果相關，不得言異也。
法蓮記僧宗曰：此第二番，惑圓教也。聞說法身是常，學地無常，凡夫執言，佛與眾生，明、無明異，有為、無為各不相關也。偏教亦明十二因緣，何以為異，借以為譬，於明、無明若不了者，況能善達圓教妙理耶？無明為因，明則為果，下有為、無為等句皆如是也。
寶亮曰：此下第二重，明實相中道也。若直談昔教，偏取生死，空有為實；若就今經為語，乃識神明妙體，真如為實。知金剛心已還，必是苦、空、無常，佛果必是常、樂、我、凈，若作如斯之解，便於兩邊皆得實義，成中道行。所以然者，生死體空，亦從本來無二無別，涅盤體如如，亦本來無相，此是體，識諸法實相之理也。然此中所明，唯斯一途，下所歷事雖多，然其義要不復異也。夫執相者，云因緣之法有一定性，無明亦有一定性也。兩物各不相關，是故佛言：實相之理，彼此俱無也。
智秀曰：此下明相續法上，辯不異一段之中道也。有二意：第一、說無二之性，即是實性，正顯不異，一假名義也。第二、從我與無我，性無有二訖無有二相，第二意，以理相深遠，恐聞不即解，乃引諸佛所贊及大品所明，我亦曾說假一之理，用證今說，明其理甚實，不可不信也。
若言應修一切法苦至無二之性即是實性。
敬遺記僧宗曰：尋此語似迷圓教而起惑也。說金剛已還，一切法樂聞此之言，謂天然殊異，斯則迷滯相續假義之一邊也。若不依此釋者，還就偏教起惑。正言偏教說一切苦，謂秘藏亦苦，凡夫聞此生斷見，則念念生滅，前滅後起，都不相關，頓乖相續不異之旨也。
法蓮記僧宗曰：第三番，人情有疑，謂二人惑二教也。今明一人雙惑二教，乃結與一人也。一切法者，是偏教也。凡夫謂二，是圓教也。亦應如前，備有五句，但言苦無我者，依無我觀，兼得法空涅盤，亦空兼亦盡矣。
我與無我，性無有二至汝應如是受持頂戴。
道生曰：因緣不得相離，因緣有故，學得成佛，豈離無我而有我耶？
僧宗曰：此第八，正理也。如智人所解，因果之相關也。
寶亮曰：就昔教之時，不作我、無我；若就今教，故不俟言也。我者，據佛果；無我者，據生死。論實相之中，則無別也。
善男子！汝亦應當堅持憶念至說我、無我，無有二相。
道生曰：彼所明不二之義，亦如今說也。
敬遺記僧宗曰：第八段、引昔空教所說中道以為證也。彼中，明前炎後炎俱不能燋，燋亦不離前後炎也。昔已久說，非獨今明，重出謬情，非經不辯也。
寶亮曰：第三、重明作善業也。就行人而辨相續中道也。此我、無我不異上釋，然上之所明，據空無異邊也。今於此中談其相續邊也。轉此相續一行人之語故，謂之我、無我也。所以引般若經為證。相續義者，故如因成假義，若直一也，不名因成；若各異也，亦不名因成。因成者，有能成、所成。能成是總也。今相續亦如此，直一亦不相續，若直異，亦不相續。要是前法謝，後法起，補此曾有之處，假名中道，相續語故，從因至果，喻如五味之相續也。
法蓮記僧宗曰：第九、引經為證。然大品經乃不說我無我義，說非初心得，非離初心得，成無二之義也。
如因乳生酪，因酪得生蘇至因熟蘇得醍醐。
道生曰：舉近事以譬遠理也。
僧亮曰：三種中道，以因緣為本，但證因緣余者，自明先說正因，如乳酪等法也；後破其橫計，成因生之義也。
敬遺記僧宗曰：此下第九，借譬以顯中道一異之旨也。先舉三關，此中不許從自他生，許從乳生，此言未了，下因迦葉致難，有無之義乃彰耳。
法蓮記僧宗曰：第十、借乳酪為譬，亦證成第八無二之旨，而因果相關也。因乳生酪者，後因至果，理不得異，凡圣之理，理相關也。
智秀曰：第三、次明因果中道，有三番往復也。第一、佛自說；第二、迦葉難；第三、佛答。此下訖無有二相，第一意也。
如是酪性，為從乳生至乃至醍醐亦復如是。
道生曰：核論理衷，要從緣生，非他非自也。
智秀曰：先開三種章門也。
若從他生，即是他作，非是乳生；若非乳生，乳無所為。
道生曰：非乳則無，豈從他耶？
僧亮曰：若水能生酪，乳復何為？
僧宗曰：即他作者，離乳之外，其余萬物皆稱他。
若自生者，不應相似至定復不從明四佛皆同，今明未來亦爾，略舉一耳。
善男子！菩薩摩訶薩至持凈妙刀逃至他國。
智秀曰：合第一譬也。
凡夫愚人說言：一切至如問刀相，答似羊角。
智秀曰：合第二譬。
是諸凡夫次第相續至當知即是菩薩相貌。
智秀曰：合第三譬。