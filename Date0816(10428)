義堂日工集云：古人以名位為稱者，何也？謂借位明功也。今時禪宗弊于名位。夫名位皆職也，百丈兩序之設，為安眾也；安眾之本，在乎行道。然今人取以為私，僥幸乎官家，求名及位，自生至死，此念不斷，可痛復可笑！莊周曰道隱小成，余亦曰禪隱名位矣。
水滸傳云：大相國寺知客語魯智深道：僧門中職事人員，各有頭項。且如小僧，做個知客，只理會管待往來客官、僧眾。至如維那、侍者、書記、首座，這都是清職，不容易得做。都寺、監寺、提點、院主，這個都是掌管常住財物。你才到的方丈，怎便得上等職事？還有那管藏的喚做藏主，管殿的喚做殿主，管閣的喚做閣主，管化緣的喚做化主，管浴堂的喚做浴主，這個都是主事人員中等職事。還有那管塔的塔頭，管飯的飯頭，管茶的茶頭，管東廁的凈頭，與這管菜園的菜頭，這個都是頭事人員末等職事。假如師兄你管了一年菜園好，便陞你做個塔頭；又管了一年好，陞你做個浴主；又一年好，才做監寺。智深道：既然如此，也有出身時，灑家明日便去。
僧錄者，僧官也，錄僧之事。
釋氏資監云：唐史：唐憲宗元和二年丁亥二月制法師端甫掌內殿法事儀注，錄左右街僧事。僧錄自甫而始也。
忠曰：高僧傳僧傳云：姚興曰：凡夫學僧未階，苦忍安得無過？過而將極，過遂多矣。宜立僧主，以清大望。因下書曰：大法東遷，於今為盛，僧尼已多，應須綱領，宣授遠規，以濟頹緒。僧法師，學優早年，德芳暮齒，可為國內僧主；僧遷法師，禪慧兼修，即為悅眾；法欽、慧斌共掌僧錄，給車輿、吏力。
蓋職雖異，正副僧錄名既在端甫已前也。
僧史略云：唐文宗開成中，始立左右街僧錄。尋其人，即端甫法師也，俗姓趙，德宗召入禁中，與儒道論議，賜紫方袍，令侍太子於東朝。順宗重之若兄弟，相與臥起，恩禮特深。憲宗數幸其院，待之若賓友，掌內殿法儀，錄左街僧事，標表凈眾一十年，即元和中也。由此觀之，僧錄之起，自端甫也。甫公，文宗開成中卒。又云：偽秦始立僧正，則以法欽、慧斌二人掌僧錄也。有唐變態，正乃錯諸，錄則用矣。蓋禮樂自天子出也，時既所高，物無我競，任使魏統如草，秦正若林，皆歸唐錄區宇中矣。
日本僧錄，第一百主後圓融帝康歷二年庚申正月，春屋妙葩賜國師號，任僧錄司，此為始也。自義滿公、義持公時，住鹿苑院者，任僧錄司，以蔭涼軒為其副矣，掌五山十剎，出世舉薦，武家賜公帖。
僧史略云：至唐元和長慶間，始立僧錄，錄左右街僧，亦無貳職，次有三教首座。昭宗乾寧中，改首座為副僧錄，得覺暉焉，副錄自暉公始也。
忠曰：日本古以蔭涼軒副於僧錄，而今廢之。
敕修清規住持章云：佛教入中國四百年，而達磨至，又八傳而至百丈，唯以道相授受，或巖居穴處，或寄律寺，未有住持之名。百丈以禪宗寖盛，上而君相王公，下而儒老百氏，皆向風問道。有徒實蕃，非崇其位，則師法不嚴，始奉其師為住持，而尊之曰長老，如天竺之稱舍利弗、須菩提，以齒德俱尊也。
禪苑清規尊宿住持云：代佛揚化，表異知事，故云傳法。各處一方，續佛慧命，斯曰住持。初轉法輪，命為出世，師承有據，乃號傳燈。得善現尊者長老之名，居金粟如來方丈之地，私稱灑掃，貴徒嚴凈道場；官請焚修，蓋為祝延圣壽。故宜運大心，演大法，蘊大德，興大行，廓大慈悲，作大佛事，成大益利。權衡在手，縱奪臨時，規矩準繩，故難擬議。然其大體，令行禁止，必在威嚴，形直影端，莫如尊重，量才補職，略為指蹤，拱手仰成，慎無徹時。整肅叢林規矩，撫循龍象高僧，朝晡不倦指南，便是人天眼目。
備用清規住持云：佛祖傳持，延洪慧命，軌范三界，開鑿人天，明向上事，轉大法輪，居金粟如來方丈之位，得善現尊者長老之名。入室陞堂，告香普說，世出世間，法如法說，行說俱到，名實相當。舉古明今，師承有據，或單提直截，對接上根；或設化隨機，誘勸中下，成就勝緣，權衡縱奪。致若行道說法之暇，勾稽錢谷簿書，豐儉隨宜，供眾修造，雖曰世間余事，古今亦號難齊，茍能兼濟，斯謂全才。不及此者，竭力運謀，修造盡心，供眾安僧，列職任賢，庶毋曠役，斯謂三等住持，良非細事。焚修祈禱，貴在專誠。臨眾閑居，無宜慢易。叢林之設，老病為先，照拂矜憐，尤須介念。方來高士，如禮送迎，率身以先，無事不辦。如密庵披衣夜臥，代先師持戒，克振家聲；地藏指石說心，與弟子投機，得大智慧。此皆千古典刑，佛法重任也。
明教嵩禪師云：教謂住持者，何謂也？住持也者，謂藉人持其法，使之永住而不泯也。夫戒定慧者，持法之具也；僧園物務者，持法之資也。法也者，大圣人之道也。資與具，待其人而後舉，善其具而不善其資不可也，善其資而不善其具不可也，皆善可以持而住之也。昔靈山住持，以大迦葉統之；竹林住持，以身子尸之。故圣人之教盛，圣人之法長存。圣人既隱，其世數相去，茫然久乎！吾人僥幸，乃以住持名之勢之利之，天下相習，沓焉紛然，幾乎成風成俗也。圣人不復出，孰為之正？外衛者，不視不擇，欲吾圣人之風不衰，望圣人之法益昌，不可得也。悲夫！吾何望也？
禪林寶訓云：密庵曰：住持有三莫：事繁莫懼，無事莫尋，是非莫辨。住持人達此三事，則不被外物所惑矣。
僧寶傳黃龍寶覺心禪師傳云：謝景溫師直守潭州，虛大溈以致公，三辭不往。又囑江西轉運判官彭汝礪器資，請所以不赴長沙之意。公曰：愿見謝公，不愿領大溈也。馬祖、百丈已前無住持事，道人相尋於空閑寂寞之濱而已。其後雖有住持，王臣尊禮為天人師。今則不然，掛名官府，如有戶籍之民，直遣伍伯追呼之耳，此豈可復為也？師直聞之，不敢以院事屈，愿一見之。公至長沙。
清拙澄禪師圣因錄云：古德住持有三種：一、說法；二、安眾；三、修造。舍此之外，不為住持。昔汾陽感石門排闥，喻以佛法大事，靖退小節之言而起；大覺為九峰一疏而來；晦堂愿見謝公，不住大溈；應庵云：衲僧家著草鞋住院，何至如蚖虵戀窟？此皆中古傳道名師，可為後世法。
羅湖野錄云：五祖演和尚付法衣佛監，曰：大凡應世，略為子陳其四端，雖世俗常談，在力行何如耳。一、福不可受盡，福盡則必致禍殃；二、勢不可使盡，勢盡則定遭欺侮；三、語言不可說盡，說盡則機不密；四、規矩不可行盡，行盡則眾難住。
大慧杲和尚與鼓山逮長老書云：溈山謂仰山曰：建法幢，立宗旨於一方，五種緣備，始得成就。五種緣謂外護緣、檀越緣、衲子緣、土地緣、道緣。
山庵雜錄云：大凡住持人，須要鉗轄仆隸，亦宜時時以善訓之，庶不為惡而無累焉。千瀨住嘉興天寧，仆隸盜街坊人狗，煮而食之，千瀨得煮狗名。荊石住姑蘇承天，駕舟赴檀家請，經墅落，仆隸盜居民羊，煮而食之，荊石得煮羊名。夫盜狗盜羊，於二人何與？而當其惡名者，蓋尋常失於鉗轄嚴訓而致然也。後之人亦當以彼二人為戒。又云：夫住持者，蓋住一切菩薩智所住境，護持諸佛正法之輪。所謂佛子住持，而百丈立斯名，豈偶然哉？近代為住持，而名焉利焉者，不知其所系之重，間有好交俗子，從事飲啖。吁！可惜哉云云。
敕修清規上堂云：或有諸山住持、名德西堂，座右設位。又云：名德西堂、首座并免告香。又云：住持入堂，前堂首座入次，名德西堂插入，歸圣僧板頭立。又云：名德西堂、前堂首座方舉行此。
名德義，見處。
侍香、侍狀、侍客、侍藥、侍衣，此之謂五侍者。
敕修清規云：侍者之職，最為近密，觀道德於前後，聽教誨於朝夕，親炙參扣，期法道底于大成。而禮節常宜恭謹，慶喜之侍瞿曇，香林之侍云門，佛祖重寄，其可忽諸！
叙云：原夫侍客之職非古也，古之親炙師長者，總曰侍者而已。百丈師祖創立叢林，以慮後世住持者事繁，於是分其職為五，侍客其一也。凡住持者，迎官客，接尊宿之禮系焉，故侍司五局之中，獨以侍客為美。而古之為人師長而得其侍者，機緣契合，咸有所待焉。泐潭以野鴨而待雄峰，臨濟以鯉魚而待洛浦，云門待香林於紙襖，鳥窠待會通於布毛，乃至鹽官犀牛，趙州大王，南陽呼喚，西睦商量，白云、佛果煨蘆菔，吟小艷，是其樣子也。而其所待雖異，而至於克成大器則同矣。
釋氏要覽云：侍者，即長老左右也。肇云：恭己順命，給侍之者。菩薩從兜率下生經云：侍者具八法：一、信根堅固；二、其心覓進；三、身無病；四、精進；五、具念心；六、心不憍慢；七、能成定意；八、具足聞智。
空華集題侍者寮偈敘云：南禪侍司之職，邇來送歸寮者，惟燒香一人而已，其他書狀以下寮，皆借人居之。由是為侍司者，不復親近住持，視如路人，豈容聽教誨於朝夕者哉？及余住山，俾四員侍者咸歸寮。明年夏，有侍香者曰廣，侍狀者曰鏗，侍客者曰春，侍藥者曰曙。是四人者，各具牌額，請予扁題，遂扁曰擇木，取諸佛日故事也。曰內史，取諸主文翰也。曰思忠，取三平接韓侍郎也。曰小玉，取圓悟小艷詩句也。
侍者字亦出國語魯語云：展禽侍者曰：若有殃，焉在？
覺浪尊正規云：方丈有六侍者：一、巾瓶；二、應客；三、書錄；四、衣鉢；五、茶飯；六、干辨。是皆室中親炙，必須為法忘軀，英奇嚴密之子以任此職，庶不孤此法乳也。
忠曰：侍者云小頭首，蓋對西序頭首言小矣。
校定清規云：侍者謂之立班小頭首。在方丈，所以多不與位者，猶父子一家也。若外客至方丈，為主人煎點，侍者亦同坐，但俟主人坐定，侍者於住持前問訊，方可就坐。在住持前雖為位卑，然亦壓寺中諸小頭首。
禪苑清規維那云：院中小頭首，如堂頭侍者、圣僧侍者、延壽堂主、爐頭、眾寮寮主、首座、閣主、殿主，并維那所請。
空華集賀侍者頌序云：古之欲弘吾宗於天下後世者，先整叢林；欲整叢林者，先正住持之名；欲正住持名者，先選頭首之材；欲選頭首材者，先選侍者之職。謂之立班小頭首，蓋以此也。而其職欲久，久則朝親暮炙，砥礪淘冶，厥材底于大成。是以慶喜侍佛者二十年，香林侍韶陽者十八載，老慈明之侍汾陽，行雪堂之侍佛眼，皆十余祀。親近益久，而所學益進，而後克續乃焰，聯乃芳，宗風盛于百世。其職如斯，可不選哉？
忠曰：立班者，何謂也？蓋擇於衣鉢侍者之不立班，而稱余四侍者為立班小頭首乎。
舊說曰：燒香侍者、書狀侍者、請客侍者，稱山門三大侍者。
敕修清規侍者云：凡住持上堂、小參、普說、開室、念誦、放參、節臘、特為、通覆、相看、掛搭、燒香行禮、記錄法語，燒香侍者職之。
敕修清規侍者云：凡住持往復書問，制作文字，先具草呈。如闕書記，山門一應文翰，書狀侍者職之。
別源旨和尚東歸集賀建長書狀侍者頌云：云門一字誤烏焉，紙襖抄來不得全。萬樹松杉池蘸碧，未知侍者若為編？
書狀侍者又曰內記。
敕修清規書記云：猶存書狀，列於侍者，使司方丈私下書問，曰內記云。
虛堂愚和尚錄示內記藻侍者頌云：當年濟北辭黃檗，索火之機屈未伸。今日子孫開活眼，老南元是讀書人。
清拙澄禪師錄送訥侍者行軸跋云：予內記道人訥，辭入京覲師。
侍狀又名內史。
後叙云：凡人之群居也，非一人職其事，代其勞，則眾人必煩，煩則其業必荒矣。故吾祖百丈氏，創禪剎安眾，設東西兩序，曰頭首，曰知事，猶朝廷置文武官，其才宜文者相之，宜武者將之。而又統其眾者，曰住持。住持之職，尤為難矣，事日百端，應接弗暇，則於是置侍司，以代其勞，猶朝廷近侍之職也。而厥頭首，侍司之主文者，曰書記，亦云外史，曰書狀，亦云內史，皆以禪文兼備者充之，故厥職每乏其人矣。茍非禪文兼全之才，則闕焉。烏乎難矣哉！才之兼全也，或禪全者文缺，或文長者禪短。然則今之世，欲得其禪文兼全者，俾居是職，不亦難矣乎？
侍客掌住持之內客，若外客則知客主之。
又見處。
敕修清規侍者云：凡住持應接賓客，管待尊宿、節臘、特為、具狀、行禮，請客侍者職之。
舊解曰：湯藥者，湯果、藥石也。見。
敕修清規云：湯藥侍者，
立班。
朝暮供奉方丈湯藥，左右應接，佐助衣鉢侍者，撫恤近事行仆。或暫缺侍者，客至，通覆燒香。或缺人回向，皆宜攝行。須擇年壯謹愿者充之。
叙云：詳夫法身無相，豈患風寒之侵陵？色體有形，須資湯藥以攝養。故吾祖百丈氏，為老病者刱禪林，以安其居；為住持者置湯藥，而奉其養。則侍藥之職，其來也尚矣。
云：兀庵自大宋至相陽平副帥最明寺殿，請住相之建長。一日，入室舉大力量人為甚麼擡腳不起之話，使眾下語。師出眾，擡
一足曰：腳跟下聻？庵便稱賞，命侍湯藥。凡日域叢林少年輩，以侍藥為榮登，寔自師始。
衣鉢侍者掌住持錢帛。
忠曰：住持資具錢帛之有處，謂之衣鉢閣。蓋蓄資財非僧人本志，故諱露言之，稱衣鉢矣。而此侍者掌此。
敕修清規曰：衣鉢侍者，
不立班。
先輩多以叢林老成之士為之。蓋能納忠救過，羅致人才，內外庶事通變圓融，庶幾上下雍肅。如密庵有如侍者，而得松源世其家；東叟得昇首座，而家法益嚴。今諸方往往任後生晚輩，甚至敗德悞事，可不慎歟！
厘，理也。一山曰：不治事也。
忠曰：在侍者寮，不理侍者職，曰不厘務侍者。
大慧年譜云：師三十七歲。四月抵天寧，圓悟令居擇木堂，作不厘務侍者，每日同士大夫入室。
物初賸語西巖禪師行狀云：師名了惠，時主雪竇席者，佛監無準范也。
師造席下，自陳來歷。范呵曰：熟歇去！已而令充不厘務侍者，語之曰：覷不透處，只在鼻尖頭；道不著時，不離口唇皮上。
枯崖漫錄云：鐵鞭韶禪師見密庵，六年為不厘務侍者。
云：運庵師祖赴道場，攜師過霅上，薙染為不厘務侍者。
忠曰：不厘務語，本在外書。
宋史禮志云：元豐八年二月詔：諸三省御史臺寺監長貳、開封府推判官、六參職事官赤縣丞以上，寄祿升朝官。在京厘務者望參，不厘務者朔參。
春明退朝錄云：本朝視朝之制，文德殿日外朝。凡不厘務朝臣日赴，是謂常朝。
事物紀原知縣云：宋朝會要曰：建隆四年六月詔：河朔右地，魏為大名，分治劇邑，當用能吏，思慎厘於縣務。
南堂欲禪師行道記云：皇慶初，佛性被上旨，復居開元，四眾推師為入院侍者。
舊說曰：圣僧侍者任之，而無其班位，故立方丈侍者下位。
敕修清規四節秉拂云：秉拂侍者同方丈侍者出座下問訊。
有數說，詳。
庫司、頭首、單寮、蒙堂。
忠曰：朝廷制有文武兩班，禪林擬之，故有東西兩班也。
敕修清規兩序章云：兩序之設，為眾辦事，而因以提綱唱道，黼黻宗猷。至若司帑庾，歷庶務，世出世法，無不閑習。然後據位稱師，臨眾馭物，則全體備用，所謂成己而成人者也。古猶東西易位而交職之，不以班資崇卑為嫌，今岐而二之，非也。甚而黨鬭，強弱異勢，至不相容者有矣，惟主者申祖訓以戒之。欲其無爭，必慎擇所任，使各當其職，人無閑言可也。
明極俊禪師再住建長錄：謝新兩班上堂云：百丈已前，無住持事也，無兩序之稱，亦無進退之說；百丈已後，古風漸散，法出奸生。選賢擇能，量才補職，以宗眼明，戒行潔者為住持，謂之長老；以參請多，叢林熟者歸西序，謂之頭首；以廉於己，世法通者歸東序，謂之知事；匡持法社，左輔右弼，可謂至矣盡矣，無以加矣。逗到末梢，無賢可選，無能可擇，不陳其力，而就其列者，往往有之。以故叢林凋弊，佛法陵踝，深可傷嘆！
明通紀集略憲宗紀云：上御奉天門視朝，侍衛忽驚擾，兩班亦喧亂。
東序者知事，西序者頭首，此謂兩班也，猶如朝廷有文武兩階也。
爾雅云：東西墻謂之序。注：所以序別內外。疏：此謂室前堂上，東廂西廂之墻也。所以次序分別內外親疏，故謂之序也。尚書顧命云：西序東向，敷重底席；東序西向，敷重豐席。及禮經，每云東序、西序者，皆謂此也。
忠曰：文武官，列班東之序，西之序，故云東序、西序。
品字箋云：序，說文：東西也。徐曰：序之言序也，所以序別內外也。增韻：序，堂前之兩廡也。注，引崔氏云：宮室之制，中央為正室，正室左右有房，房外有序，序外有夾室。然則序也者，其正室前，夾室後，東西兩下之廊廡與？
唐書儀衛志云：文班自東門而入，武班自西門而入。
敕修清規云：
西序此謂頭首。明極曰：以參請多，叢林熟者歸西序，謂之頭首。
詳處。
敕修清規兩序章列西序頭首，云前堂首座、後堂首座、書記、知藏、知客、知浴、知殿、燒香侍者、書狀侍者、請客侍者、衣鉢侍者、湯藥侍者、圣僧侍者是也。
忠曰：茶禮請全班，止知客。
敕修清規方丈特為新掛搭茶云：次日，首座鳴照堂板，全班行禮。又云：頭首當列名，止於知客。
舊解頭首全班，自首座到知客也。忠曰：前堂、後堂、書記、知藏、知客、知浴、知殿，皆為西序頭首也，然今但止知客耳。
敕修清規迎待尊宿云：如大尊宿，則首座、眾頭首稟住持，勸請為眾開示法要。
前堂首座、後堂首座、東藏主、西藏主、書記也。
竺仙仙和尚南禪錄：結夏上堂，舉柏樹話，拈云：趙州拏空塞空，直得天下人無出氣處。莫有為眾竭力者麼？來夜問取五頭首。珍重！
明極俊和尚建長錄：謝頭首秉拂上堂云：建長頭首五座說法：第一座玄中玄，第二座妙中妙，第三座玄中妙，第四座妙中玄，第五座玄妙俱到。
禪苑清規列首座、書狀、藏主、知客、庫頭、浴主畢，云：已上竝為六個頭首。
忠曰：六中，庫頭之一是知事。然槩稱六頭首者，隨多得名也。
敕修清規云：前堂首座，表率叢林，人天眼目。分座說法，開鑿後昆。坐禪領眾，謹守條章。齋粥精粗，勉諭執事。僧行失儀，依規示罰。老病亡歿，垂恤送終。凡眾之事，皆得舉行。如衣有領，如網有綱也。雖大方尊宿，若住持能以禮致之，亦請充此職，謂之退位為人。如文殊為七佛師，猶助釋迦揚化，為眾上首。吾宗睦州於黃檗，云門於靈樹，光昭前烈，詒訓後來。名位之重，可輕任耶？
前堂義，見處。
祖庭事苑云：首座即古之上座也，梵語悉替那，此云上座。此有三焉，集異足毘曇曰：一、生年為耆年；二、世俗財名與貴族；三、先受戒及證道果。古今立此位，皆取其年德干局者充之。今禪門所謂首座者，即其人也。必擇其己事已辨，眾所服從，德業兼備者充之。
慈覺賾公云：表儀眾僧，故有首座。又云：尊卑有序，舉止安詳，所以報首座也。又云：三業不調，四儀不肅，非首座所以率眾也。又云：坐臥參差，去就乖角，非所以報首座也。
禪林寶訓云：張侍郎子韶謂妙喜曰：夫禪林首座之職，乃選賢之位。今諸方不問賢不肖，例以此為僥幸之津途，亦主法者失也。然則像季固難得其人，若擇其履行稍優，才德稍備，識廉恥節義者居之，與夫險進之徒亦差勝矣。
幻住庵清規曰：首座之稱，居一眾之首也。在叢林，與長老平分風月；在庵中，與庵主同展化儀。事在精勤，行存潔白，情忘憎愛，念絕是非，十方之儀范所鍾，一眾之道業所系。凡打板、坐參、放禪、行道，種種動靜，靡不關心，惟恐道緣未辨，法化不周。眾有怠墮者，當策之以精勤；犯眾者，當制之寬厚。庵居法令，又
非大叢林所比，凡禮貌供需，廚堂受用，或豐或儉，一切折中。常以火種刀耕，形影相吊為懷，自然不落今時，道用在其中矣。
黃檗希運在南泉作首座，又在鹽官作首座。有請和尚充首座者。癡絕沖禪師蔣山錄有請旌忠和尚充首座，上堂，舉黃檗在南泉會中作首座因緣。
首座，在僧堂前板第一位，故亦言第一座。
聯燈會要溈山佑章云：師在百丈充典座，丈選溈山主人，命師往。時華林為首座，乃云：某甲忝居第一座而不得往，典座卻往。百丈令首座與師對眾下語，出格者行，遂拈凈瓶置地上，云：不得喚作凈瓶，汝喚作甚麼？首座云：不可喚作木也。丈卻問師，師踢倒凈瓶而去，丈笑云：首座輸卻山子也。因命師行。
首座言座元。忠曰：蓋僧堂座位之元首也。
敕修清規謝掛搭云：參頭云：即刻恭惟座元、都總、諸位禪師尊候多福。解云：都總、都寺，此舉兩序之首也。
續燈錄翠巖可真禪師章云：在歸宗南禪師堂中為座元。南問：首座常將女子出定話為人，是否？真云：無。
普燈錄五祖表自禪師章云：初依祖，令看德山小參不答話因緣，未有省。時圓悟為座元，師往請益。
祖者，五祖法演。
林間錄云：佛印禪師再歸云居，靈源叟初自龍山來，與眾群居，痛自韜晦。佛印陞座白眾，請以為座元。其禮數特異，靈源受之。叢林學者日親，知晦堂老人法道有在矣！
大慧武庫云：五祖演和尚，依舒州白云海會端和尚咨決大事，時秀圓通為座元，受四面請，即請演為第一座。
大慧年譜云：師五十一歲。
時住徑山。
是年龍象駢集，坐夏者一千七百有奇，舉悟本、道顏二座元分座訓徒。
叢林盛事云：圓極岑和尚，抱節孤高，近世罕及。依正堂辨於道場，未幾，令董座元。又云：柏堂雅禪師，閩人，嗣懶庵需。初住紫籜，以佛照居冷泉，叔侄之故，特往輔佐之。居座元二年，兄弟多歸之，然雅剛正，佛照憚之。後住龍翔靈巖，其道大振。
寮元亦稱座元。敕修清規大掛搭歸堂云：新掛搭人，行者引見寮元，對觸禮一拜云：即日恭惟座元禪師尊候起居多福。
解云：座元即寮元也。
教家亦有座元稱。唐高僧傳曇選傳云：晚住并部興國寺，川邑奉之，以為師傅。每有眾集，居于座元，酬問往還，以系節為要。
首座稱禪頭。
大監清規凈智寺首座寮牓云：僧堂坐禪，號令之權在首座，不在住持。首座謂之禪頭，眾僧皆聽命於首座，切須力行，勉勵後學。
祖庭事苑天衣懷禪師傳云：晚謁翠峰明覺，因營眾務，汲水擔忽墮地，師豁然知歸。由是名振叢林，皆目之為禪頭云。
僧寶傳法昌遇禪師傳云：大寧寬禪師至，遇畫地作此違，下情多愧。答云：不合奉煩，且以佛法為念。
謝云：此蒙和尚指揮，今受兄弟問訊，雖無深證，不敢固辭，下情無任惶恐，感激之至。答云：既有余光，且以佛法為念。
并相看，陳謝知事。次日，堂頭庫下特為煎點。
置食隨意。
備用清規請立僧云：若名德之士受此請，住持座上說及，即抽身歸寮閉門。下座，領大眾扣門。開門接住持入，插香同眾觸禮一拜，呈納普說入室牌。
已下略舉事緣。
大慧杲和尚為禮侍者斷七普說云：老和尚曰：如今方知道我不謾你。我既會了，卻倒疑著幾個禪頭，乃問老和尚。老和尚曰：我個禪如大海相似，是你將得個大海來傾取去始得。若只將得鉢盂來，盛得些子去便休，是你器量只如此，教我怎柰何？能有幾個得到你田地？舊時只有一個璟上座與你一般，只是死了。過得幾時，便舉我立僧。後來在云居首座寮，夜間常與兄弟入室，老和尚愛來聽。
人天寶監云：慈航小參，長靈卓禪師命無示立僧。法席嚴肅，不事堂廚，唯安禪以當佳供，夜參以當藥石。其間衲子有不任者，無示告卓曰：人以食為先，若是，則眾將安乎？卓慍之曰：表率安可為此？無示云：某不爭堂廚，教誰爭耶？
叢林盛事云：應庵初依蔣山圓悟會中，與此庵元為友。及元住虔之連云，華從虎丘隆會中來，初到，便令作首座，未久，令立僧。元上堂云：西河有師子，連云出虎兕。親從猛虎窟中來，文彩爪牙悉皆備。雖未及驚群，已有食牛志。痛念楊岐宗今之如埽地，豎起鐵脊梁，與先師出氣。諸人還識麼？兩眼大如環，當頭立底是。又云：谷山旦，初參佛性泰和尚，泰問：前百丈不落因果，因甚墮野狐身？後百丈不昧因果，因甚脫野狐身？旦曰：好與一坑埋卻。泰徵之，語皆不凡。未幾，令立僧，名動一時。
立僧上堂。
密庵杰禪師徑山錄有舉演首座立僧上堂云云，下座詣首座告香。
無準范禪師錄有請淵首座立僧上堂。又有上元請首座立僧上堂。
增續傳燈滅翁禮禪師章云：時松源唱道饒之薦福，師往參焉，蒙印可。辭源巡禮江淮間祖塔，至蔣山，浙翁命充立僧首座。晉陵尤公焴數入山聽師提唱語，悅服。
虛堂愚和尚錄有靈隱立僧普說。
已下略舉請尊宿立僧事緣。
應庵華禪師蔣山錄有舉西堂正法和尚立僧上堂。
密庵杰禪師徑山錄：請前堂首座鶴林印和尚立僧上堂云云。下座，煩知事、頭首、大眾，詣首座寮扣問。
松源岳禪師錄：舉首座鳳山義和尚立僧上堂云：諸佛不出世，祖師不西來，佛法遍天下，談玄口不開。既是談玄，因甚口不開？問取鳳山和尚。
癡絕沖禪師天童錄：請蔣山石溪和尚立僧上堂云：正法眼，破沙盆，貴時傾國不換，賤時不直分文。不作貴，不作賤，分付石溪老子，共結佛祖深冤。
破庵先禪師錄行狀云：師既歸蜀，初住果之清居、梓之望川。未幾，復振錫而南至夔門。時尚書楊公輔素聞師名，以臥龍招之，留三年。出峽，至常州華藏，遯庵演始延師分座立僧，眾皆傾服。
山庵雜錄云：破庵和尚，退資福，赴徑山。蒙庵招，委以立僧首座職。有寶上座者，具大知見，遇住持、首座開堂，必橫機捷出，迎鋒取勝。一日，破庵開室，寶上座至，破庵垂語云：乾坤之內，宇宙之間，中有。寶擬議，被打出。其時，寶待破庵舉語盡，乃進語：既於中有處被打出，以謂破庵故摧我。歸衣單下脫去。火後，鄉人收舍利呈破庵。破庵拈起云：寶上座！饒你有舍利八斛四斗，置之一壁，還我生前一轉語來。擲地，惟見膿血。聞之於先輩。
舊說曰：名德，非位職之稱。前堂首座中，擇有名譽德行者，為名德首座，其事最重。故諸頭首中，首座為重；首座中，名德為重。名德西堂例知。
敕修清規請名德首座云：住持須預稟露，如有允意，方丈先請茶，兩序光伴，即鳴鼓陞座，更不報眾。住持委曲致懇，下座，與大眾同伸拜請，鳴鐘，送歸寮。
中阿含經云：烏陀夷妄非舍梨子說法，世尊面呵尊者烏陀夷已，語尊者阿難曰：上尊名德長老比丘為他所詰，汝何以故縱而不檢？汝愚癡人，無有慈心，舍背上尊名德長老。
釋氏要覽云：名德：名者，實也，實立而名從之，仲尼云所貴名實之名也；德者，得也，所謂內得於己，外得於人，常無所失，合而稱之。阿含經呼舍利弗已下為名德比丘。皎法師高僧傳序云：寡德適時，名而不高；實德潛光，高而不名。
敕修清規前堂首座云：雖大方尊宿，若住持能以禮致之，亦請充此職，謂之退位為人。
舊說曰：退位為人，是為卻來首座。
忠曰：卻來洞家舉唱，向正位為向去，自正位來于偏位，為卻來。
敕修清規云：後堂首座，位居後板，輔贊宗風，軌則莊端，為眾模范。蓋以眾多，故分前後。齋粥二時過堂及坐禪，則後門出入。如缺前堂，住持別日上堂白眾，請轉前板，插單唱食。其坐禪坐參，只眾寮前第三下板即入堂，不必鳴首座寮前板，余行事悉與前堂同。
後堂義，見處。
義堂信禪師日工集貞治三年甲辰記曰：四十歲，東林和尚領圓覺寺，請余充後板，余以年少，堅臥不起。
忠曰：義堂以四十歲為猶未老，不勝任後板而不就。由此可驗，昔時厚純，亦可痛今日輕躁矣。
古稱書狀，今分內外，內為書狀侍者，外為書記。
敕修清規云：書記，即古規之書狀也。職掌文翰，凡山門榜疏書問、祈禱詞語，悉屬之。蓋古之名宿，多奉朝廷徵召，及名山大剎，凡奉圣旨敕黃住持者，即具謝表，示寂有遺表，或所賜所問，俱奉表進。而住持專柄大法，無事文字，取元戎幕府署記室參軍之名，於禪林特請書記以職之。猶存書狀，列於侍者，使司方丈私下書問，曰內記云。而名之著者，自黃龍南公始。又東山演祖以是職命佛眼遠公，欲以名激之，使兼通外典，助其法海波瀾。而先大慧亦嘗充之。凡居斯職者，宜以三大老為則可也。
忠按：聯燈、普燈、會元、正宗贊等，皆云佛眼為知客，未見為書記。普燈云佛監主五祖書記，恐今誤為佛眼乎。
忠曰：記室參軍，武官也。杜氏通典武官大將軍云：晉增置司馬一人，從事中郎二人，主簿、記室督各一人。
事文類聚引續漢百官志云：三公大將軍皆有記室，主上表章報書記。雖列於上宰之庭，然本於從事之職。
禪苑清規云：書狀之職，主執山門書疏，應須字體真楷，言語整齊，封角如法，及識尊卑觸凈，僧俗所宜。如與官員書信，尤不得妄發。每年化主書疏，預先安排，即時應須子細點檢，恐封角差賺，及漏落施主名銜。如寫常住書信，即用常住紙筆；如寫堂頭書信，即用堂頭紙筆；如發自己書信，不宜侵用。輕塵積岳，宜深戒之。新到茶湯特為禮不可闕，院門大榜、齋會疏文，竝宜精心制撰，如法書寫。古今書啟、疏詞文字，應須遍覽，以益多聞。若語言典重，式度如法，千里眉目，一眾光彩。然不得一向事持筆硯，輕侮同袍，不將佛法為事。禪月、齊己止號詩僧，賈島、惠休流離俗官，豈出家之本意也？
備用清規云：書記，聲名清雅，翰墨典嚴，制文須合古規，發語當為新監，悚動觀聽，輝映林泉。若曰佛祖慧命，豈在茲乎？黃龍南和尚遇云峰悅禪師，指見慈明，方決大事。謀西江，華藏遁庵會下充書記，代赴張循王府陞座。到府門，問曰：書記若會，禪家間自有教授。謀即歸寺，焚卻所蓄文字，徑造天童，默耕此道，凡十年不出僧堂，方了大事。後住雪竇，至天童，法道大振，任重致遠，叢林共知。
慈覺云：為眾僧典翰墨，故有書狀。又云：手不把筆，如救頭然，所以報書狀也。又云：書狀不工，文字蔑裂，非書狀所以飾眾也。又云：事持筆硯，馳騁文章，非所以報書狀也。
無文印寄隆瘦巖書云：古無書記，見於清規，惟書狀。書記云者，創置於中古諸老，非百丈意也。第數十年來，謬謬相承，冒其氏名者多耳。
舊說曰：書記雖班藏主上，然其職掌卑。猶如知客，雖在侍香上，其職卻卑。
已下略出事緣。
碧巖錄云：唐宣宗，乃大中也。武宗即位，潛遁在香嚴閑和尚會下。後剃度為沙彌，未受具戒。後到鹽官會中，請大中作書記。
林間錄云：嵩明教初自洞山游康山，托迹開先法席，主者以其佳少年，銳於文學，命掌書記。明教笑曰：我豈為汝一盃姜杏湯耶？因去之。居杭之西湖三十年，閉關不妄交。
僧寶傳黃龍慧南禪師傳云：登衡岳，寓止福嚴。老宿號賢叉手者，大陽明安之嗣，命公掌書記。
文集送夢書記序云：古無書記，自積翠老南領徒行腳，叢林稱之。後世嗣其遺響，僅得積翠之一體，余則百步半百也。
普燈錄佛監懃禪師章云：師見五祖演，大豁所疑。令主翰墨。
普燈錄大慧杲禪師章云：師至天寧，見圓悟，於言下去盡知見。悟曰：始知吾不汝欺。遂命掌翰墨。
普燈錄宏智正覺禪師章云：丹霞領大洪，師掌牋記。
有比丘尼命書記者。焰慧語要有比丘尼廓然圣書記者。
書記又名外史，或名外記。
又見處。
皆準朝制。
周禮云：外史掌書外令，
注：王令下畿外。
掌四方之志。
注：志，記也。謂若魯之春秋、晉之乘、楚之檮云：江左外史番昜釋克新仲銘。
金玉編序云：天歷初，文宗皇帝以金陵潛邸為大龍翔寺，起笑隱禪師主之，而天下學者，云輸川涌。今水西新公仲銘晚至，以雄才碩學為書記。
書記又名記室。
大慧年譜云：師三十八歲，居天寧記室。
備用清規云：藏主，掌握金文，嚴設幾案，常備湯茶、香燭，延迎兄弟看經。初入經堂，先白堂主，同到藏司相看，送歸案位，對觸禮一拜，此古法也。今人物駢集，藏列東西，務在馳名，所職何事？直須宗乘洞達，圣教該通，點對出入經卷，書填殘缺字畫，焙拂補粘，盡心成美，亦為報佛之恩，名實無辜矣。
大藏教貳副，分庋東西，見，遂有東藏主、西藏主。
慈覺云：為眾僧守護圣教，故有藏主。又云：明窗凈案，古教照心，所以報藏主也。又云：幾案不嚴，喧煩不息，非藏主所以待眾也。又云：慢易金文，看尋外典，非所以報藏主也。
藏主本兄弟職。舊說曰：昔竺仙和尚由書記轉藏主，蓋時乏兄弟，而藏主本兄弟職故也。
已下略錄事緣。
傳燈錄云居道齊禪師章云：法燈住上藍院，師乃主經藏。一日，侍立次，法燈謂師曰：藏主！我有一轉西來意話，汝作麼生會？師對曰：不東不西。法燈曰：有什麼交涉？曰：道齊只恁麼，未審和尚尊意如何？法燈曰：他家自有兒孫在。師於是頓明厥旨。
續傳燈錄虎丘隆禪師章云：謁圓悟，悟問曰：見見之時，見非是見；見猶離見，見不能及。舉拳曰：還見麼？師曰：見。悟曰：頭上安頭。師聞，脫然契證。悟叱曰：見個甚麼？師曰：竹密不妨流水過。悟肯之，俾掌藏教。有問悟曰：隆藏主柔易若此，何能為哉？悟曰：瞌睡虎耳。
按虎丘錄行狀圓悟移道林，師從焉，遂有見見之問答。乃知掌教在道林時也。
虛堂愚和尚錄行狀云：時笑翁和尚住靈隱，以虎丘舊職命師再尸藏事。
即藏主也。
敕修清規云：知藏，職掌經藏，兼通義學。凡看經者，初入經堂，先白堂主，同到藏司相看，送歸桉位，對觸禮一拜，此古規也。今各僧看經，多就眾寮，而藏殿無設幾案者。然充其名，當盡其職，函帙目錄，常加點對，缺者補完，蒸潤者焙拭，殘斷者粘綴。若大眾披閱，則藏主置簿，照堂司所排經單列名，逐函交付。看畢，照簿交收入藏，庶無散失。
忠曰：知藏之人居處言藏司，
及處引備用、敕修。
故亦呼知藏為藏司。又見。
普燈錄楚安慧方禪師章云：佛監指往大別。既至，職藏司。
忠曰：藏主之外，有堂主焉。藏主不居藏殿，堂主守經，常在藏殿也。
敕修清規云：凡看經者，初入經堂，先白堂主。
見處。
敕修清規云：知客，職典賓客，凡官員、檀越、尊宿、諸方名德之士相過者，香茶迎待，隨令行者通報方丈，然後引上相見，仍照管安下去處。如以次人客，只就客司相款。或欲詣方丈、庫司、諸寮相訪，令行者引往。其旦過寮床帳什物，燈油柴炭，常令齊整。新到須加溫存。維那在假，則攝其行事。僧堂前檢點，行益客僧粥飯。遇亡僧，同侍者把帳；暫到死，主其喪。雪竇在大陽，禪月在石霜，皆典此職。毋忽。
聯燈會要雪竇重顯禪師章云：師在大溈為知客，李殿院來，問云：知客是長老鄉人那？師云：不敢。李云：且在這里，不得亂走。師云：本為行腳。李云：行腳當為何事？師云：看亂走底。李大笑。
知客又名典客。
僧寶傳雪竇顯禪師傳云：嘗典客大陽，與客論趙州宗旨。客曰：柏樹子因緣，覺鐵觜言先師無此語，法眼肯之，其旨安在？顯曰：宗門抑揚，那有規轍乎？時有苦行名韓大伯者，貌寒，寢侍其旁，輒匿笑而去。客退，顯數之曰：我偶客語，爾乃敢慢笑，笑何事？對曰：笑知客智眼未正，擇法不明。顯曰：豈有說乎？對以偈曰：一兔橫身當古路，蒼鷹一見便生擒。後來獵犬無靈性，空向枯樁舊處尋。顯陰異之，結以為友。顯盛年工翰墨，作為法句追慕禪月休公。
破庵先禪師錄行狀云：見密庵於烏巨，眾才滿百，然皆一時龍象。命師為典客，常隨眾入室，密庵為傍僧舉不是風動，不是幡動，師聞，豁然大悟，從此機語相契。一日，密庵遇師於眾寮前，謂師曰：不得問訊，不得叉手，總不得作伎倆，你試露個消息看。師應聲云：方丈有客。密庵呵呵大笑。
即知客也。
普燈錄佛眼遠禪師章云：依太平，事祖數載。後典賓海會，雨夜讀傳燈錄，至破竈墮因緣，忽撥火大悟。
明極俊禪師錄：南洲和尚遠忌普說云：大日本國有善知識，名南洲禪師，生平履踐確實，工夫精專。游唐七載，參知識於南屏山中，掌典賓任，只一玻盞子，驗盡五湖四海龍象。奏凱回來本國，見兀庵，於洗鉢盂話深領其旨。
忠曰：知客之人居處言客司，
見處。
故亦呼知客為客司。
敕修清規圣節云：堂僧，堂司給由；暫到，客司給由。
敕修清規云：知浴，凡遇開浴，齋前掛開浴牌。寒月五日一浴，暑天每日淋汗。鋪設浴室，掛手巾，出面盆、拖鞋、腳布。參頭差行者直浴，齋罷，浴頭覆維那、首座、住持畢，鳴鼓三下，浴圣桶內皆著少湯，燒香禮拜，想請圣浴。次第巡廊鳴板三下徧，鳴鼓：第一通，僧眾入浴；第二通末，頭首入浴；第三通，行者入浴，此時住持方入，以屏風遮隔而浴；第四通，人力入浴。監作行者、知事居末浴，就彈壓之，并點視，令息竈中火及炭煤，水灑乾凈，有余柴搬於遠處云云。能妙觸宣明，成佛子住，則功不浪施矣。
傳燈錄太原孚上座章云：參雪峰，嘗問師曰：見說臨濟有三句，是否？師曰：是。曰：作麼生是第一句？師舉目視之。雪峰曰：此猶是第二句，如何是第一句？師叉手而退，自此，雪峰深器之。室中印解，師資道成，師更不他游，而掌浴室焉。一日，玄沙上問訊，雪峰曰：此閑有個老鼠子，今在浴室。玄沙曰：待與和尚勘破。言訖，到浴室，遇師打水，玄沙曰：相看上座。師曰：已相見了。玄沙曰：什麼劫中曾相見？師曰：瞌睡作麼？玄沙卻入方丈，白雪峰曰：已勘破了。雪峰曰：作麼生勘伊？玄沙舉前語，雪峰曰：汝著賊也。
知浴又曰浴主。
慈覺云：為眾僧浣濯，故有浴主、水頭。又云：輕除靜默，不昧水因，所以報浴主、水頭也。又云：湯水不足，寒暖失宜，非浴主、水頭所以浣眾也。又云：桶杓作聲，用水無節，非所以報浴主、水頭也。
直浴行者曰浴頭。
敕修清規知浴云：齋罷，浴頭覆維那、首座、住持畢，鳴鼓三下。
詳處。
傳燈錄鏡清道怤禪師章云：因普請鋤草次，浴頭請師浴，師不顧。如是三請，師舉钁作打勢，浴頭乃走，師召曰：來！來！浴頭回首。師曰：向後遇作家，分明舉似。
掌佛殿事者曰知殿。
敕修清規云：知殿，掌諸殿堂香燈，時時拂拭塵埃，嚴潔幾案。或遇風起，須息爐內香火及結起旛腳，防顧使勿近燈燭。施主香錢，不得互用。佛誕日浴佛，煎湯供大眾。四齋日，開殿門，以便往來瞻禮。
知殿又曰殿主。
禪苑清規殿主云：拂拭塵埃，列正供具，以時灑掃，莊飾香燈，參後展席，以待眾人瞻禮。
宗門統要藥山儼禪師章云：師因遵布衲作殿主，浴佛次，師乃問：汝秪浴得這個，還浴得那個麼？遵云：把將那個來。師休去。
斷橋倫禪師瑞巖錄有請殿主上堂。
禪苑清規云：直堂之法，從上間第二座被位為頭，次第輪轉，終而復始。主看守堂中眾僧被位衣鉢。早晨長板時，大眾集，持直堂牌，於當日上座前問訊，云：上座！今日直堂交牌訖。問訊，歸位。
如食位與被位相遠，即須記被位不看之人於何粥飯，所貴至時，不煩尋討。如只在鄰位，亦當下床納牌。受牌人但□所問訊納之，并不下床。
直堂人常在堂中，於上下間照管。如有所干，須請熟分兄弟暫時看守，并不得赴陞堂及延壽堂，并外請念誦、諸處茶湯。如全眾出入，除維那指揮鎖堂，并不得擅離所守，至放參後方可隨意。如堂中去失，系是放參已前，方是直堂人位責。
直堂以放參為限也。
欲開函柜，或抽衣被，并先白直堂人知。如不先報，即當審問。開靜已前，放參已後，眾中兄弟并不得開函柜及抽取衣被，如送入衣被則不妨。如有所犯，即鄰位及眾人呵止，不得規避直堂，預遷被位，令堂眾動念。
敕修清規坐禪云：堂中有直堂牌，刻云：輪次直堂，周而復始。住山押。
禪苑清規云：閣主、殿主，維那所請。
詳處。
臨濟玄禪師錄云：師到達磨塔頭，塔主云云云。
詳處。
傳燈錄慧能大師章云：塔中有達磨所傳信衣、中宗賜摩衲寶鉢、方辯塑真、道具等，主塔侍者尸之。
忠曰：侍祖塔真影者曰侍真，即塔主也。真者，祖師形像也。
傳燈錄盤山寶積章云：師將順世，告眾曰：有人邈得吾真否？眾皆將寫得真呈師云云。
敕修清規云：圣僧侍者，
不立班，在眾後行道，堂外粥飯。
貴有道心。齋粥二時上供，鳴下堂椎，朝夕交點被位，中夜剔燈。同維那交收亡僧唱衣錢，住持遷化，把帳。頭首秉拂則為燒香，或代鳴椎念佛。職滿，在本山當預侍者名。退耕、斷橋二老在眾時，常充此職，以能結眾緣，而勵志于道也。
義堂日工集云：府君問：衣鉢侍者次，是何侍者？曰：圣僧侍者，即秉拂侍者也。常在僧堂侍于圣僧者。君曰：其職為貴為賤？曰：此職多以道者充之，或雖勤舊，亦發心自請充者有之。
舊說曰：維那司僧堂，寮元司眾寮。
江西曰：禪林寮元立班，起於大慧充云居寮元，為眾普說。
按大慧年譜，大慧四十歲、四十一歲在云居首座寮焉。
寮元亦稱座元。
見處。
敕修清規列職雜務云：寮元，掌眾寮之經文、什物、茶湯、柴炭請給供需，灑掃浣濯，凈發椸巾之類。又云：新掛搭人，行者引見寮元。
備用清規云：寮元之職，隨處毘尼。江左叢林盛時，大慧掛牌普說，班列西序之下者，當知所自也。
清拙清規栴檀林須知云：寮元，總管眾寮大小事務。好經文雜文字、語錄、家私什物等，各依目錄交割，維那眼同見。眾兄弟借文書，寮暇、請暇、病暇時，須便送還。
叢林盛事云：證西林，號老衲，長沙人，月庵之嗣。月庵居道林，證為寮元，已為兄弟掛牌入室。其為人至誠鄭重，雖處暗室，如臨大賓，兄弟見之，其容必莊。
敕修清規寮元云：每日粥罷，令茶頭行者門外候眾至，鳴板三下，大眾歸寮。寮長分手，寮主、副寮對面左右位。副寮出燒香歸位，茶頭喝云：不審。大眾和南。
解曰：寮長分手者，寮長位于寮元分手也。
舊說曰：寮主，輔佐寮元者，侍者類也。
敕修清規列職雜務云：寮主、副寮，凡安眾處，寮元照戒次，自下而上請充之。寫定名字，預貼牌上，十日一替，佐寮元辦事。旦暮僧眾歸堂，巡視經案，或有遺忘什物者，眼同收拾付還及交點本寮什物，提調香湯茶湯，毋容外人止宿及寄賣物件，猶預定望寮一名，使以次挨補副寮。若寮主遇滿，從維那請交代；副寮遇滿，從寮元請交代。又云：參頭領眾，行者引至眾寮鳴內板三下，寮主相接，入門對觸禮一拜。
清拙清規栴檀林須知云：寮主、副寮二人，日夜不離眾寮。坐禪時，同寮元佛前坐禪。諷經、過堂，一切隨眾竝免，專看守上下間，及前後門。凡諷經、過堂時，竝關閉前後門。日夜坐禪時，竝鎖前後門。其後門，打給粥飯、打炭打水時開，余時常鎖，諸寮大小人工不許入。凡取點茶之湯，只沙彌喝食入取，茶盞及臺并圓盤、盆、湯瓶，系副寺管領。日間，寮主看管上間，副寮看管下間，凡有失物，分上下間倍償。如撿點不在寮，令起單。放參後，寮行者鳴出寮版一聲，眾隨意鎖柜先出，行者掩大門一扇；二聲，眾盡出；三聲，門雙閉。昏鐘鳴，下鎖。鑰匙，寮元收寮內。夜間不許通僧來往。定鐘時，寮主、副寮及行者執燭，三人同巡視案柜，或忘鎖者與鎖之，或忘收物者與收起，明日送還之。十日管領，遞相照應義也。五更鐘鳴，行者裝香爐火，點燈，請鑰匙，門開一扇，住持、知事行香。此時多是賊入，寮主、副寮、輪番人各一日看守。粥時全閉，亦恐有賊。此粥時，外寮莫來燒香。粥罷全開，眾入問訊畢，耆舊隨意燒香。
慈覺云：為眾僧守護衣鉢，故有寮主。又云：一瓶一鉢，處眾如山，所以報寮主。又云：打疊不勤，守護不謹，非寮主所以居眾也。又云：以己方人，慢藏誨盜，非所以報寮主也。
知寮者，即寮主也。
諸祖偈頌慈受禪師示眾箴規云：放參開籠，須白知寮。
云：粥前、齋前、放參後，不得開函柜。如有急切，白主事人，寮中白寮主，僧堂白圣僧侍者。解曰：此寮主者，慈受所謂知寮也。
備用清規云：副寮之職，其事繁重，寮中什物逐一交割分明。職務一旬，關攝諸事。粥前、參後不許登閣，有急切干者，須白寮主，書日書名，打板上閣，庶免後患。時時提點湯瓶，夜看火燭賊盜，掃地拭桉，換水添香，勿容外人止宿。寄賣物件，子細收藏。衣竿、熨斗、洗衣桶，眾人所用之物，各收元處。善用其心，獲勝玅功德也。又見于處。
舊說曰：望寮轉副寮，副寮轉寮主，蓋自臘少者，次第請向上。
忠曰：副寮闕，則可轉上補之，故云望也。
備用清規副寮下有望寮，云：望寮之職，先輩深有意焉。受職到寮，預知寮中細大。副寮出盞點茶，相與收拾。放參藥石，行醋行鹽，結緣邊事也。又見處。
舊說曰：住持巡寮，住持倚各各寮椅子時，寮主與寮之洞腳皆進插香。
古解者為洞腳，未詳。忠曰：蓋各寮屬寮主之眾也，未詳字義。
日工集云：守亨書記求預會下，乃容石屏洞腳。又云：步往石屏，語諸同腳曰：屋子破損，在在皆是，吾無以為憂，今經像、墨寶無恙，幸矣。
忠曰：作同，未知孰是。
舊說曰：宋國圓悟、大慧之後，禪剎例置禪客僧，大剎二人，小剎一人，擇得言句三昧者。蓋官人入寺，屢請陞座說法，及時禪客出眾問答，名之曰問禪。今叢林差禪客，此其遺風也。或禪客中有得法者，則讓其主位云。
禪師語錄長沙安撫謝通議請就北禪陞座云：僧問：昔日李翱登藥嶠，云在青天水在瓶。今日通議臨寶座，乞師一句定宗乘。師曰：潭上無風浪自平。僧曰：還有承當處也無？師曰：爾作麼生承當？僧曰：金烏迥出青霄外，玉兔輝時四海清。師曰：不如退後看。僧曰：大眾證明，學人禮謝。
忠曰：此禪客出眾作頌，又有入眾語，大似今時禪客模樣。而寶覺時已有之，此可以證舊說禪客事也。
敕修清規上堂云：古之學者，蓋為決疑，故有問答。初不滯於語言，近日號名禪客，多昧因果，增長惡習，以為戲劇，譁然喧笑，甚失觀瞻，況舉揚宗乘，端祝圣壽。
忠曰：夫問話者，不憑佛心宗淵源，亂以口頭聲色，粉飾語句，或戲謔模樣，欲動視聽，或坐具擬棒打地，云效臨濟打爺，弄法之罪因莫大焉，無間之獄果難逃矣。然自撥無因果，增長此惡弊，可不痛哉！或有惡之，都禁絕問話，此亦過甚，非令法久住之計。只當止火災，何廢爨燭之用？世之師法須委悉。又見處。
龐居士錄云：居士因辭藥山，山命十禪客相送，至門首，士乃指空中雪曰：好雪片片，不落別處。有全禪客曰：落在甚處？士遂與一掌。全曰：也不得草草。士曰：恁麼稱禪客，閻羅老子未放你在。全曰：居士作麼生？士又掌曰：眼見如盲，口說如瘂。
江湖風月集復巖己和尚贈禪客頌云：倒
飜一問沒來由，拶得通身白汗流。梅雨打窗聲瀝瀝，重添公案上心頭。
行者亦為禪客。虛堂愚和尚錄贈禪客智仁偈云：法戰場中樹勝旗，話頭何似問頭危？古人減竈添兵處，切忌交鋒蹉過伊。又云：問話行者智仁炷香請語，以此贈之。景定癸亥至節，虛堂老僧書于雪竇西庵。
忠曰：秉拂預定禪客外，放出問答，名放禪客。
敕修清規秉拂云：秉拂人令茶頭行者請圣僧侍者、禪客燒香獻茶畢，云：今晚秉拂，輒煩侍者燒香，禪客問話。
舊解曰：見此語，預差定禪客也。唐土則兄弟名勝秉拂定禪客外，自他寺他山來者，忽放出於眾前問答，稱放禪客。日本亦如，東福、虎關秉拂時，乾峰俄出眾問答，成叢林絕唱。
見下。
有四來參頭，今是四來參頭也。即告香、普說等，新歸堂眾中，推舊參，能諳禮樂人一員為參頭焉。
敕修清規告香云：每夏前告香新歸堂者，推參頭一人。又云：若大眾均預告香，則首座為參頭。又云：今時游方掛搭，初到旦過，推熟於叢林能事者一人為參頭，領眾至客司，具威儀，列門首右，白云：暫到相看云云。
大慧武庫云：慈明、瑯琊、大愚等數人辭汾陽，相讓不肯為參頭。汾陽云：此行不可以戒臘推，聽吾一頌：天無頭，吉州城畔展戈矛，將軍疋馬林下過，圓州城鬧啾啾。慈明出班云：楚圓何人，敢當此記莂？遂領眾拜辭。
廣燈錄羅漢院繼宗禪師章云：師行腳時，與數僧參一老宿。問：五人新到，阿那個是參頭？師云：不怕三冬雪，惟憂午夜風。宿云：平地上吃交作什麼？師云：言猶在耳。宿云：且坐吃茶。師云：吃茶即得。
聯燈會要雪竇顯禪師章云：一日，六人新到相看，師問參頭：夫為上將，須是七事隨身，兩刃交鋒作麼生？云：久向和尚有此一著。師云：一著放過，還我草鞋錢來。僧便喝，師便打，僧約住棒，與師一掌。師云：未到翠峰時，與你三十棒了也。僧無語。師云：且過一邊著。卻問第二僧：副將作麼生？僧茫然。師云：一狀領過。吃茶了，師把住參頭云：適來公案，這只恁麼，堂中作麼生舉？僧擬議，師打一坐具，便推出。
敕修清規謝掛搭云：參頭當具小圖習儀，三人一引，每引一人為小參頭，須詳記詞語，進退折旋合度，免致臨時參差。
忠曰：副貳參頭者，此云副參。副參亦有兩：曰行者副參，
見下。
曰四來副參。今是四來副參也。
敕修清規告香云：住持就座，副參遞大香一片與參頭，同眾問訊。
舊說曰：日本南禪寺，定望參名，參頭闕，則補其職，猶望寮之例。
忠曰：望參當補副參之闕矣。
云峰悅禪師錄云：保壽開堂，三圣為請主，才陞座，圣推出一僧，保壽便打，圣云：似恁麼為人，瞎卻鎮州一城人眼去在。壽擲下拄杖，便歸方丈。
聯燈無請主字。又見處。