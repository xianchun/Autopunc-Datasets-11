我聞如是：
一時，佛游釋羇瘦，在迦維羅衛。
爾時，世尊過夜平旦，著衣持鉢，為乞食故，入*迦維羅衛。食訖，中後收舉衣鉢，澡洗手足，以尼師壇著於肩上，往詣竹林釋迦寺中，入彼大林，至一樹下敷尼師檀，結跏趺坐。
於是，執杖釋拄杖而行，中後彷徉，往詣佛所，共相問訊，拄杖立佛前，問世尊曰：沙門瞿曇！以何為宗本？說何等法？
世尊答曰：釋！若一切世間，天及魔、梵、沙門、梵志，從人至天，使不鬪諍，修習離欲清凈梵行，舍離諂曲，除悔，不著有、非有，亦無想，是我宗本，說亦如是。
於是，執杖釋聞佛所說不是不非，執杖釋奮頭而去。
於是，世尊執杖釋去後不久，則於晡時，從燕坐起，往詣講堂，比丘眾前敷座而坐，告諸比丘：我今平旦著衣持鉢，為乞食故，入*迦維羅衛。食訖，中後收舉衣鉢，澡洗手足，以尼師*檀著於肩上，往詣竹林釋迦寺中，入彼大林，至一樹下敷尼師*檀，結跏趺坐。於是，執杖釋*拄杖而行，中後彷徉，來詣我所，共相問訊。*拄杖立我前，問我曰：沙門瞿曇！以何為宗本？說何等法？我答曰：釋！若一切世間，天及魔、梵、沙門、梵志，從人至天，使不鬪諍，修習離欲清凈梵*行，舍離諂曲，除悔，不著有、非有，亦無想，是我宗本，說亦如是。彼執杖釋聞我所說不是不非，執杖釋奮頭而去。
於是，有一比丘從座起，偏袒著衣，叉手向佛，白曰：世尊！云何一切世間，天及魔、梵、沙門、梵志，從人至天，使不鬪諍？云何修習離欲，得清凈梵*行？云何舍離諂曲，除悔，不著有、非有，亦無想耶？
世尊告曰：比丘！若人所因念，出家學道，思想修習，及過去、未來、今現在法，不愛、不樂、不著、不住，是說苦邊。欲使、恚使、有使、慢使、無明使、見使、疑使、鬪
諍、憎嫉、諛諂、欺誑、妄言、兩舌及無量惡不善之法，是說苦邊。
從座起，入室*燕坐。
於是，諸比丘便作是念：諸賢當知世尊略說此義，不廣分別，從*座起，入室*燕坐。若人所因念，出家學道，思想修習，及過去、未來、今現在法，不愛、不樂、不著、不住，是說苦邊。欲使、恚使、有使、慢使、無明使、見使、疑使、鬪
諍、憎嫉、諛諂、欺誑、妄言、兩舌及無量惡不善之法，是說苦邊。彼復作是念：諸賢誰能廣分別世尊向所略說義？彼復作是念：尊者大迦旃延常為世尊之所稱譽，及諸智梵行人。尊者大迦旃延能廣分別世尊向所略說義。諸賢共往詣尊者大迦旃延所，請說此義，若尊者大迦旃延為分別者，我等當善受持！
於是，諸比丘往詣尊者大迦旃延所，共相問訊，卻坐一面，白曰：尊者大迦旃延！當知世尊略說此義，不廣分別，卽
從*座起，入室*燕坐。比丘！若人所因念，出家學道，思想修習，及過去、未來、今現在法，不愛、不樂、不著、不住，是說苦邊。欲使、恚使、有使、慢使、無明使、見使、疑使、鬪
諍、憎嫉、諛諂、欺誑、妄言、兩舌及無量惡不善之法，是說苦邊。我等便作是念：諸賢誰能廣分別世尊向所略說義？我等復作是念：尊者大迦旃延常為世尊之所稱譽，及諸智梵行人，尊者大迦旃延能廣分別世尊向所略說義，唯愿尊者大迦旃延為慈愍故而廣說之！
爾時，尊者大迦旃延告曰：諸賢！聽我說喻，慧者聞喻則解其義。諸賢！猶如有人欲得求實，為求實故，持斧入林。彼見大樹成根、莖、節、枝、葉、華、實，彼人不觸根、莖、節、實，但觸枝、葉。諸賢所說亦復如是，世尊現在舍來就我而問此義，所以者何？諸賢！當知世尊是眼、是智、是義、是法、法主、法將，說真諦義，現一切義由彼世尊。諸賢應往詣世尊所而問此義：世尊！此云何？此何義？如世尊說者，諸賢等當善受持！
時，諸比丘白曰：唯然，尊者大迦旃延！世尊是眼、是智、是義、是法、法主、法將，說真諦義，現一切義由彼世尊。我等應往詣世尊所而問此義：世尊！此云何？此何義？如世尊說者，我等當善受持。然，尊者大迦旃延常為世尊之所稱譽，及諸智梵行人，尊者大迦旃延能廣分別世尊向所略說義，唯愿尊者大迦旃延為慈愍故而廣說之！
尊者大迦旃延告諸比丘：諸賢等共聽我所說。諸賢！緣眼及色，生眼識，三事共會，便有更觸，緣更觸便有所覺，若所覺便想，若所想便思，若所思便念，若所念便分別。比丘者因是念出家學道，思想修習，此中過去、未來、今現在法，不愛、不樂、不著、不住，是說苦邊。欲使、恚使、有使、慢使、無明使、見使、疑使、鬪
諍、憎嫉、諛諂、欺誑、妄言、兩舌及無量惡不善之法，是說苦邊。如是耳、鼻、舌、身緣意及法，生意識，三事共會，便有更觸，緣更觸便有所覺，若所覺便想，若所想便思，若所思便念，若所念便分別。比丘者因是念出家學道，思想修習，此中過去、未來、今現在法，不愛、不樂、不著、不住，是說苦邊。欲使、恚使、有使、慢使、無明使、見使、疑使、鬪
諍、憎嫉、諛諂、欺誑、妄言、兩舌及無量惡不善之法，是說苦邊。
諸賢！比丘者，除眼、除色、除眼識，有更觸施設更觸者，是處不然。若不施設更觸，有覺施設覺者，是處不然。若不施設覺，有施設念、出家學道、思想修習者，是處不然。如是耳、鼻、舌、身，除意、除法、除意識，有更觸施設更觸者，是處不然。若不施設更觸，有覺施設覺者，是處不然。若不施設覺，有施設念、出家學道、思想修習者，是處不然。
諸賢！比丘者，因眼、因色、因眼識，有更觸施設更觸者，必有此處。因施設更觸，有覺施設覺者，必有此處。因施設覺，有施設念、出家學道、思想修習者，必有此處。如是耳、鼻、舌、身，因意、因法、因意識，有更觸施設更觸者，必有此處。因施設更觸，有覺施設覺者，必有此處。因施設覺，有施設念、出家學道、思想修習者，必有此處。諸賢！謂世尊略說此義，不廣分別，卽
從*座起，入室*燕坐。比丘！若人所因念，出家學道，思想修習，及過去、未來、今現在法，不愛、不樂、不著、不住，是說苦邊。欲使、恚使、有使、慢使、無明使、見使、疑使、鬪
諍、憎嫉、諛諂、欺誑、妄言、兩舌及無量惡不善之法，是說苦邊。此世尊略說不廣分別義，我以此句、以此文廣說如是。諸賢！可往向佛具陳，若如世尊所說義者，諸賢等便可受持。
於是，諸比丘聞尊者大迦旃延所說，善受持誦，卽
從*座起，遶尊者大迦旃延三匝而去。往詣佛所，稽首作禮，卻坐一面，白曰：世尊！向世尊略說此義，不廣分別，卽
從*座起，入室宴坐。尊者大迦旃延以此句、以此文而廣說之。
世尊聞已，嘆曰：善哉！善哉！我弟子中有眼、有智、有法、有義。所以者何？謂師為弟子略說此義，不廣分別，彼弟子以此句、以此文而廣說之，如迦旃延比丘所說，汝等應當如是受持。所以者何？以說觀義應如是也。比丘！猶如有人因行無事處、山林樹間，忽得蜜丸，隨彼所食而得其味。如是族姓子於我此正法、律，隨彼所觀而得其味，觀眼得味，觀耳、鼻、舌、身，觀意得味。
爾時，尊者阿難執拂侍佛，於是，尊者阿難叉手向佛，白曰：世尊！此法名何等？我當云何奉持？
世尊告曰：阿難！此法名為蜜丸喻，汝當受持！
於是，世尊告諸比丘：汝等受此蜜丸喻法，當諷誦讀。所以者何？比丘！此蜜丸喻有法有義，梵行之本，趣道趣覺，趣於涅盤。若族姓子剃除須發，著袈裟衣，至信、舍家、無家、學道者，當善受持此蜜丸喻。
佛說如是，尊者阿難及諸比丘聞佛所說，歡喜奉行！
