述曰：靈峰老人云：昔人列蓮宗七祖，太局。只如天臺教主，坐不背西，臥必合掌，其發明凈土，如堂堂之陣，正正之旗，無敢與敵。又如法眼冢孫，晝夜彌陀十萬聲，萬善莊嚴安養，其發明凈土，如大將軍令出如山，無敢動者，非皆蓮宗列祖乎？天臺幽溪無盡師，奉慈云行愿為日課。講自所述生無生論，每一登座，天樂臨虛。臨終畫空，書妙經題，屹然而化。以為蓮宗嫡裔，何愧焉？凈要中收幽溪兩作，今會為一要，近代諸師，公其絕倡矣。
稽首能仁圓滿智，無量壽覺大導師，所說安養大乘經，了義了義至圓頓。
妙德普賢觀自在，勢至清凈大海眾，馬鳴龍樹及天親，此土廬山蓮社祖，
天臺智者并法智，古往今來弘法師，我今皈命禮三寶，求乞冥加發神識。
敬采經論秘密旨，闡明凈土生無生，普使將來悟此門，斷疑生信階不退。
將造此論，立為十門：一、一真法界門；二、身土緣起門；三、心土相即門；四、生佛不二門；五、法界為念門；六、境觀相吞門；七、三觀法爾門；八、感應任運門；九、彼此恒一門；十、現未互在門。
一真法性中，具足十法界。
依正本融通，生佛非殊致。
論曰：一真法界，即眾生本有心性。此之心性，具無量德，受無量名。云何具無量德？舉要言之，謂性體、性量、性具。
云何性體？謂此心性離四句，絕百非，體性堅凝，清凈無染，不生不滅，常住無壞。
云何性量？謂此心性豎窮三世，橫徧十方。世界有邊，虛空無邊；虛空有邊，心性無邊。現在有邊，過未無邊；過未有邊，心性無邊；無盡無盡，無量無量。
云何性具？謂此心性具十法界，謂佛法界、菩薩法界、緣覺法界、聲聞法界、天法界、修羅法界、人法界、畜生法界、餓鬼法界、地獄法界，此是假名。復有正報，謂佛五陰、菩薩五陰，乃至地獄五陰，此是實法。復有依報，謂佛國土、菩薩國土，乃至地獄國土。令易解故，作三種分別。得意為言，即性具是性體性量，性體離過絕非，即性具十界離過絕非。性體體性堅凝，清凈無染，不生不滅，常住不壞。性具十界亦然。性量豎窮橫徧，無盡無盡，無量無量。性具十界亦然。正報五陰同性體性量，清凈周徧。依報國土亦然。
此之三法，亦名三諦：性體即中諦，性量即真諦，性具即俗諦。故楞嚴經云：而如來藏本妙圓心，非心非空，非地、水、火、風，非眼、耳、鼻、舌、身、意，非色、聲、香、味、觸、法，非眼界乃至非意識界，非無明乃至非老死，非無明盡乃至非老死盡，非苦、集、滅、道，非智非得，非檀那乃至非般剌若，非怛闥阿竭，非阿羅訶，非三耶三菩，非常、樂、我、凈。此即性量無相是為真諦。而如來藏元明心妙，即心即空，即地、水、火、風，即六凡，即二乘，乃至即如來常、樂、我、凈。此即性具十界，是為俗諦。而如來藏妙明心元，離即離非，是即非即。此即性體統攝，是為中諦。
又云：如來藏，性色真空，性空真色，清凈本然，周徧法界。地、水、火、風、空、見、識莫不如是。地、水、火、風、空、見、識即性具也，清凈本然即性體也。周徧法界即性量也。又地、水、火、風、空，清凈本然，周徧法界，即依報國土性體性量也。見、識清凈本然，周徧法界，即正報五陰性體性量也。
云何受無量名？舉要言之，此之心性，或名空如來藏，或名真如佛性，或名庵摩羅識，或名大圓鏡智，或名菩提涅盤。性體性量名空如來藏，即性具十界、五陰國土名空如來藏。性體性量名真如佛性，即性具等名真如佛性。性體性量名庵摩羅識，即性具等名庵摩羅識。性體性量名大圓鏡智，即性具等名大圓鏡智。性體性量名菩提涅盤，即性具等名菩提涅盤。故曰：一真法性中，具足十法界。依正本融通，生佛非殊致。
問曰：此一真法界為初心是？為後心是？若初心是，應無七名；若後心是，應無九界。初後俱墮，立義不成。
答曰：此正顯初心是。以初心是故，方有後心是；以後心是故，方顯初心是。云何以初心是，方有後心是？如果地依正融通，色心不二，垂形九界，方便度生，悉由證此因心所具。故曰諸佛果地融通，但證眾生理本。故得稱性施設，無謀而應。若不然者，何異小乘外道，作意神通？故法智大師云：六即之義，不專在佛。一切假實，三乘人天，下至蛣蜣、地獄色心，皆須六即辯其初後。所謂理蛣蜣，名字乃至究竟蛣蜣，以論十界皆理性故，無非法界。一不可改，故名字去，不唯顯佛，九亦同彰，至於果成，十皆究竟。云何後心是，方顯初心是？正由後心果地全證眾生理本，故果地七種名目悉是眾生性德美稱。但眾生在迷，性德不顯，故無此稱。克論性德，豈可言無？故初後俱善，立義成矣。
一真法界性，不變能隨緣。
三身及四土，悉由心變造。
論曰：一真法界性，即前文所明性體、性量、性具也。教中說真如不變隨緣，隨緣不變者，正由性體性量即性具故。如君子不器，善惡皆能，故晉譯華嚴經云：能隨染凈緣，具造十法界。謂真如性中所具九法界，能隨染緣造事中九法界。真如性中所具佛法界，能隨凈緣造事中佛法界。所以能者，正由性具。性若不具，何所稱能？天臺家言：并由理具，方有事用。此之謂也。是知事中十法界、三身四土，悉由真如隨緣變造，既曰真如不變隨緣，隨緣不變，則事中染凈身土，當體即真，無一絲毫可加損於其間者。
楞嚴經云：見
八識相分。見相二分，皆依他起性。，并所想相此不了依他，而起徧計。，如虛空華，本無所有。此見及緣，元是菩提妙凈明體是也。若然，則娑婆、極樂，此世眾生當生九品，彌陀已成吾心當果，悉由心性之所變造。心具而造，豈分能所？即心是佛，即佛是心；即心是土，即土是心；即心是果，即果是心。能造因緣及所造法，當處皆是心性。故明此宗而求生樂土者，乃生與無生兩冥之至道也。
西方安樂土，去此十萬億，
與我介爾心，初無彼此異。
論曰：佛說阿彌陀經云：從是西方過十萬億佛土，有世界名曰極樂。百億日月、百億須彌、百億大海、百億鐵圍山，名一佛土。十千為萬，十萬為億。一佛國土已自廣大，況億佛國土乎？況十萬億乎？是則極樂國土去此甚遠，博地凡夫念佛求生，彈指即到者，正由生吾心所具之佛土也。言介爾心者，即凡夫念佛之心也。剎那之心，至微至劣，故稱介爾。謂十萬億遠之佛土，居於凡夫介爾之心，即心是土，即土是心，故曰初無彼此異。
問曰：介爾之心，居於方寸，何能包許遠佛土？
答曰：介爾之心，昧者謂小，達人大觀，真妄無二。蓋此妄心，全性而起。性既無邊，心亦無際。性如大海，心如浮漚。全海為漚，漚還匝海。蓋真如不變隨緣，隨緣不變。既曰隨緣不變，豈可以真妄而局大小哉？
阿彌與凡夫，迷悟雖有殊，
佛心眾生心，究竟無有二。
論曰：阿彌陀佛者，果人也。成就三身、四智、十力、四無所畏、十八不共等功德。凡夫者，因人也，具足無量恒沙煩惱，造作無量恒沙業系，當受無量恒沙生死。迷悟之相，譬彼云泥。言究竟不二者，謂據相而言，則不二而二；約性而論，則二而不二。蓋諸佛乃悟眾生心內諸佛，眾生乃迷諸佛心內眾生。所以悟者，悟眾生本具性體、性量、性具也；所以迷者，迷諸佛所證性體、性量、性具也。心性之妙，豈受其迷？迷而不迷，斯言有在。故眾生本有性體即諸佛所證法身，性量即報身，性具即應身，四智、十力、四無所畏、十八不共等功德，會合可知。故古德云：諸佛心內眾生，塵塵極樂；眾生心內諸佛，念念證真。故彌陀即我心，我心即彌陀。未舉念時，早已成就；才舉心念，即便圓成。感應道交，為有此理，故念佛人功不唐捐。
法界圓融體，作我一念心，
故我念佛心，全體是法界。
論曰：行者稱佛名時，作佛觀時，作主伴依正余觀時，修三種凈業時，一心不亂時，散心稱名時，以至見思浩浩，恒沙煩惱，凡此有心，皆由真如不變隨緣而作，全體即是法界，故法智大師云：法界圓融不思議體，作我一念之心，亦復舉體作生作佛，作依作正。若然者，余心尚是，況念佛心乎？是故行者念佛之時，此心便是圓融清凈寶覺。以此妙心念彼阿彌，則彼三身，何身不念？求彼四土，何土不生？但隨功行淺深，品位高下耳。
十六等諸境，事理兩種觀，
彼此互相吞，如因陀羅網。
論曰：境觀相吞者，正由事事無礙也。事事所以無礙者，所謂有本者如是也。蓋由法界圓融不思議體作我一念之心，亦復舉體作生作佛，作依作正。既皆全體而作，有何一法不即法界？故曰一塵法界不小，剎海法界不大。多亦法界，少亦法界。是以西方十六諸境，吾心事理二觀，一一無非法界全體。如帝釋宮中因陀羅網，雖彼此各是一珠，而影入眾珠。雖影入眾珠，而東西照用有別。境觀亦然，以境為事，則觀為理，理能包事，是為以觀吞境；以觀為事，則境為理，理能包事，是為以境吞觀。若觀若境，或一為事，余為理，或一為理，余為事，彼此互各相吞，故如因陀羅網。若然者，當我作觀時，則西方依正已在我觀之內，我今身心已在依正之中。了此而求生安養，可謂鴈過長空，影沈寒水，鴈絕遺蹤之意，水無留影之心。
能觀為三觀，所觀即三諦，
全性以起修，故稱為法爾。
論曰：三諦者，真、俗、中也；三觀者，空、假、中也。忘情絕解，莫尚乎真；隨緣應用，莫尚乎俗；融通空有，莫尚乎中。虛靈不昧，此吾心自空者也；物來斯應，此吾心自有者也；空有相即，此吾心自中者也。此性也，非修也，三諦也，非三觀也。修之者，稱性照了也。故體達此心，空洞無物，謂之空；照了此性，具足萬法，謂之假；融通二邊，不一不異，謂之中。然則即虛靈而應物也，即應物而虛靈也；空即假中也，假即空中也。中即空假也，是稱性而修也；絕待而照也，不思議之三觀也，首楞大定之司南也，此別論也如此。若總論者，或以吾心虛靈者為空，以所觀萬物者為假，以心境不二者為中。物，吾心之物也，何假而不空？心，萬物之心也，何空而不假？即心即物，即物即心，何中而不空假？是以觀極樂依正者，以吾一心之三觀照彼一境之三諦，無不可者。以吾三觀之一心照彼三諦之一境，亦無不可者。虎溪大師云：境為妙假觀為空，境觀雙忘即是中，忘照何嘗有先後？一心融絕了無蹤。尚何三觀之不法爾乎？
我心感諸佛，彌陀即懸應，
天性自相關，如磁石吸鍼。
論曰：諸佛眾生，同一覺源，迷悟雖殊，理常平等，故曰諸佛是眾生心內諸佛，眾生是諸佛心內眾生。迹此而言，則諸佛眾生，心精無時而不通，但諸佛無時不欲度生，而眾生念念與之迷背，故勢至菩薩云：一人專憶，一人專忘，若逢不逢，或見不見。子若憶母，如母憶時，母子歷生不相違遠。若眾生心憶佛念佛，現前當來必定見佛，去佛不遠。正由一理平等，天性相關，故得任運拔苦與樂。況無量壽佛因中所發四十八愿，誓取極樂，攝受有情。今道果久成，僧那久滿，故凡百眾生弗憂佛不來應，但當深信憶念，數數發愿，愿生西方，如磁石與鍼，任運吸取。然磁能吸鐵，而不能吸銅，鍼能合磁，而不能合玉，譬猶佛能度有緣，而不能度無緣。眾生易感彌陀，而不易感諸佛，豈非生佛誓愿相關者乎？是以求生凈土者，信、行、愿三，缺一不可。
若人臨終時，能不失正念，
或見光見華，已受寶池生。
論曰：往生傳云：張抗，仕石晉，為翰林學士，課大悲咒十萬徧，愿生西方。一日，寢疾，唯念佛號。忽謂家人曰：西方凈土，祗在堂屋西邊，阿彌陀佛坐蓮華上，見翁兒在蓮華池金沙地上禮拜嬉戲。良久，念佛而化。翁兒，抗之孫也。所以爾者，蓋西方極樂世界乃吾心中之一土耳，娑婆世界亦吾心中之一土耳。
約土而言，有十萬億彼此之異；約心而觀，原無遠近。但眾生自受生以來，為五陰區局真性，不契心源。念佛之人果報成熟，將舍現陰，趣生陰時，凈土蓮華忽然在前。唯心境界，非有去來彼此之相，故首楞嚴經云：臨命終時，未舍暖觸，一生善惡俱時頓現。純想即飛，必生天上。若飛心中兼福兼慧，及與凈愿，自然心開，見十方佛一切凈土，隨愿往生。法智大師云：須知垂終自見坐金蓮身，已是彼國生陰。亦此意也。
行者今念佛，功德不唐捐，
因中已有果，如蓮華開敷。
論曰：圓頓教人頓悟心性，無修而修，修彼樂邦。性中所具極樂，由修顯發。而此心性，豎貫三際，橫裹十虛，佛法、生法，正法、依法，因法、果法，一念圓成。是以念佛之人，名為全性起修，全修在性。全性起修，雖名為因；全修在性，因中有果。以所具因法與所具果法，同居一性，心性融通，無法不攝，故如蓮華開敷，華中有果。況此心常住，無生滅去來，即今念佛之心便是當來華池受生之時，故說初發心人，極樂寶池已萌蓮種。若精進不退，日益生長，華漸開敷，隨其功德大小輝煌。其或懈退悔雜，日漸憔顇，若能自新，華復鮮麗。其或不然，芽焦種敗。且此蓮華，人誰種植？現未互在，斯言有歸也。
幽溪大師，中興天臺教觀，以性具圓理，闡凈土法門，著為生無生論，初開演於新昌石城寺，每一登座，天樂盈空，大眾同聞，事非虛誑，誠可謂離五濁之大津梁，登九蓮之勝方便。正知於丁巳年春歸依大師，即蒙相授，旋梓流通，後因板寄慧慶，遂復久置高閣，今與十疑、寶王重梓，合成凈土三論。伏愿見聞隨喜，盡斷狐疑，速成三昧寶王，頓悟無生法忍，親覲彌陀，等蒙授記。丙戌冬日古吳比丘正知識於祖堂。
二門，故佛土佛身，皆即我心三門、四門。今即以此本不可思議之一念念佛五門，而西方依正，圓妙三觀，生佛感應，曠劫誓愿因緣，總不出我現前念佛之一念六門、七門、八門。如是，則十方彼此，三世因果，凡小偏邪，種種諸疑，可以悉斷矣九門、十門。後學成時識。
夫修行法門，乃如來對病之良藥也。藥隨病廣，數逾恒沙，求其至捷徑，最簡要者，莫勝於念佛求生凈土法門，可謂速出生死之玄關，疾成覺道之秘訣也。蓋凡修行，求出離生死，須仗三種力：一、自力；二、他力；三、本有功德之力。
若惟務自修，悟明心地，裂無明網，出愛欲河，成佛作祖，謂之自力，是為沒量好漢，真大丈夫，如佛在世，及正法中諸大菩薩、聲聞、緣覺，及諸大祖師，是其人也。
若像末之世，去古既遠，根器譾劣，有雖修而不悟，悟而不精，內照似脫，對境仍迷。縱使不迷，猶然坯器，菩薩有隔陰之昏，初果有入胎之昧，方之博地，安免隨流？此自力之無功，出塵之不效，一錯百錯，實可寒心。是以諸佛菩薩曲垂方便，又有仗他之法門興焉。
此之法門，經論發明，其品亦夥，求其苦口叮嚀，極言稱嘆，列祖弘通，人心崇奉，惟極樂世界念佛一門為究竟，可謂言言闡唯心凈土之心宗，句句演本性彌陀之妙法。
悟此者，達生心與佛心平等，心土與佛土無差；修此者，獲妙觀與妙境相符，自力與他力兼濟。況本有功德之力，無始性具者，因此以全彰；曠劫積累者，藉之而頓發。故得娑婆報滿，凈土現前，蓮華化生，不迷生陰，一入永入，更不退轉，故曰眾生生者，皆是阿鞞跋致，其數甚多。比夫在娑婆而入道，歷塵境之麤強，險難惡道，無處不有，固不侔矣。然而說之匪難，行之為難；行之匪難，心要為難。此昔人之所誡，在我輩之當遵。若求其為吾真切教誡，莫要乎楊次公之兩言，謂愛不重不生娑婆，念不一不生極樂。
夫念佛以一其心，懇切持名，專志不亂，此吾所當盡心者。然或忘之而不能念，念之而不能一，無他，為情愛之所牽也。夫輕愛以杜其妄，斬斷情根，脫離愛網，此吾所當盡心者。然或念之而不能忘，忘之而不能盡，此無他，為念心之不能一也。故念佛求生凈土之人，尋常有娑婆一愛之不輕，則臨終為此愛之所牽而不得生，矧多愛乎？即極樂有一念之不一，則臨終為此念之所轉而不得生，矧多念乎？蓋愛之所以為愛者，有輕焉，重焉，厚焉，薄焉，正報焉，依報焉，歷舉其目，則父母妻子、昆弟朋友、功名富貴、文章詩賦、道術技藝、衣服飲食、屋室田園、林泉花卉、珍寶玩物，種種妙好，不可枚盡，大而重於泰山，小而輕於鴻毛。有一物之不忘，愛也；有一念之不遺，愛也。有一愛之存於懷，則念不一；有一念之不歸於一，則不得生。
嗚呼！愛不重不生娑婆，念不一不生極樂，此兩語可謂刮翳眼之金錍，治膏肓之圣藥。凡有志於求生極樂者，宜以此書之於屋壁，銘之於肌膚，時時莊誦，念念提撕。於娑婆之愛，日務求其輕；極樂之念，日務求其一。輕之又輕之，以漸階乎無；一之又一之，以漸鄰乎極。果能如此，則此人雖未脫娑婆，不是娑婆之久客；雖未生極樂，已是極樂之嘉賓。臨終正念現前，往生極樂必矣。
或問：輕愛有道乎？
曰：輕愛莫要乎一念。
又問：一念有道乎？
曰：一念莫要乎輕愛。
或者莞爾謂曰：師言首鼠兩端，似無主正，俾學者乎何從？
曰：非兩端也，欲明一念之所以也。蓋念之所不能一，由散心異緣之使然；散心異緣，又由逐境紛馳之使然。故娑婆有一境，則眾生有一心；眾生有一心，則娑婆有一境。故曰心生故，種種法生；法生故，種種心生。聚緣內搖，趣外奔逸，心境交馳，塵沙莫盡。愛茍不忘，念能一乎？故欲一其念者，莫若輕其愛；欲輕其愛者，莫若一其心；一其心者，莫若杜其境。眾境皆空，則萬緣都寂；萬緣都寂，則一念自成；一念若成，則愛緣俱盡。故曰欲一其念，莫若輕愛；欲輕其愛，莫若一念。蓋愛之與念，勢不兩立，若日月之代行，明暗之相背也。
或曰：杜境有道乎？
曰：余所謂杜境者，非屏除萬有也，亦非閉目不觀也。將即境以了其虛，會本以空其末也。正以萬法本自不有，有之者情，故情在物在，情空物空，物空而本性現，本性現而萬法空，萬法空而情念息，自然而然，非加勉強，楞嚴所謂：見與見緣，并所想相，如虛空花，本無所有。此見及緣，元是菩提妙凈明體，云何於中有是非是？是以欲杜其境，莫若體物虛；體物虛，則情自絕；情自絕，則愛不生，而惟心現，念一成。故圓覺云：知幻即離，不作方便；離幻即覺，亦無漸次。一去一留，不容轉側，功效之速，有若桴鼓，學道之士於此宜盡心焉。
又問曰：輕愛與一念，同乎異乎？
對曰：能輕娑婆之愛，未必能一極樂之念；能一凈土之念，必能輕於娑婆之愛。此約無志有志間說也。若去無志而獨言有志，則愛非念一而不忘，念非忘愛而不一，兩者功夫，初無間然。
又問曰：輕愛既聞命矣，一念為之奈何？
對曰：一念之道有三：曰信、曰行、曰愿。夫不疑謂之信，茍有疑焉，則心不得其一矣。是以求生極樂者，要以敦信為之始，必須徧讀大乘，廣學祖教。凡是發明凈土之書，皆須一一參求，悟極樂原是我唯心之凈土，不是他土，了彌陀原是我本性之彌陀，非是他佛。大要有二：一、悟妙有徧周徧具，以為欣凈之本，一悟真空，圓離圓脫，以為舍穢之原。第二、修行者，前敦信如目視，今修行如足行，信而不行，猶有目而無足，行而不信，猶有足而無目，是故信解既備，應當念佛修行，猶如目足兼備，然後能到涼池，故次信而說行也。
行門有二：一、正；二、助。正行復二：一、稱名；二、觀想。稱名如小本彌陀經，七日持名，一心不亂，有事一心、理一心。若口稱佛名，系心在緣，聲聲相續，心心不亂。設心緣外境，攝之令還，此須生決定心，斷後際念，撥棄世事，放下緣心，使此念心漸漸增長，從漸至久，自少至多，若一日、二日，乃至七日，畢竟要成一心不亂而後已，此事一心也。茍得此已，則極樂之凈因成就，而垂終之正念必然身無病苦，不受惡纏，預知時至，身心歡喜，吉祥而逝，坐脫立亡，親見彌陀垂光接引。
若理一心者，此無他法，但於事一心中，念念了達能念之心、所念之佛，三際平等，十方互融，非空非有，非自非他，無去無來，不生不滅。現前一念之心便是未來凈土之際，念而無念，無念而念，無生而生，生而無生，於無可念中熾然而念，於無生中熾然求生，是為事一心中明理一心也。
二、觀想者，具如觀無量壽佛經，境有十六，觀佛最要，當觀阿彌陀佛丈六之身作紫磨黃金色像，立七寶華池之上，作垂手接引狀，身有三十二種大人相，相有八十種隨形好。作此想者，亦有事理。事則以心系佛，以佛系心，初觀足下安平猶如奩底，次觀具千輻輪相，如是次第，逆緣至於頂中肉髻，復從肉髻順緣至於足底，了了分明，無分散意。
理一心者，經云：諸佛如來是法界身，入一切眾生心想中。是故汝等心想佛時，是心即是三十二相、八十種好，是心作佛，是心是佛，諸佛如來正徧知海從心想生，是故汝等應當系念彼佛多陀阿伽度、阿羅訶、三藐三佛陀。此義具明微妙三觀，具如觀經疏、妙宗鈔中說。
然此二種正行，要當相須而進，凡於行住睡臥時，則一心稱名，凡於趺坐蒲團時，則心心作觀，行倦則趺坐以觀佛，坐出則經行以稱名，茍於四威儀中，修之不閑，往生西方必矣。
二、助行亦有二：一者、世間之行，如孝順父母，行世仁慈，慈心不殺，具諸戒律，凡是一切有利益之事，若能回向西方，無非助道之行。二者、出世之行，如六度萬行，種種功德，讀誦大乘，修諸懺法，亦須以回向心而修之，無非凈土助行。更有一種微妙助行，當於歷緣對境，處處用心，如見眷屬，當作西方法眷之想，以凈土法門而開導之，令其輕愛，以一其念，永作將來無生眷屬。若生恩愛想時，當念凈土眷屬無有情愛，何當得生凈土，遠離此苦？若生瞋恚時，當念凈土眷屬無有觸惱，何當往生凈土，得離此苦？若受苦時，當念凈土無有眾苦，但受諸樂。若受樂時，當念凈土之樂，其樂無央。凡是所歷緣境，皆以此意而推廣之，則於一切時處，無非凈土之助行也。
第三、愿者，夫凈土般若舟航，要以信為點頭探水，行為篙櫓風帆，愿為船柁撥正。無點頭探水，則不知通塞淺深；無篙櫓風帆，則不能至其所止；無船柁撥正，則無約束要制，故次行以明愿也。
第所發之愿，有通有別，有廣有狹，有徧有局。通如長途修懺，課誦古德所立回向發愿之文；別則各隨自己之意所立，廣如四弘，上求下化；狹如自修自度，決志往生。局如課誦有時，隨眾同發。徧則時時發愿，處處標心，要須體合四弘，不得師心自立。
大率所發之愿，宜別不宜通，通恐隨人語轉，而自無繩準；別則自己標心，克志進取。若能隨通文而生決志，此則雖通而別；若於別文而久生濫漫，此則別亦成通。又宜廣而不宜狹，廣則所發之心大，而所克之果勝；狹則所發之心小，而所獲之果劣。宜徧而不宜局，局則標心有限，數數間斷於期心；徧則念念要心，刻刻圓成於樂土。如此三法，可謂生凈土之弘綱，覲彌陀之寶筏，一切凈土法門，舉不外乎是矣。
