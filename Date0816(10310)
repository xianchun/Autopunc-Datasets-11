余頃將漕淮南，夢僧導至一古寺基，有巨棟十數，大書其榜曰隰州，金碧煥然。覺而異之，嘗語人，莫能占。後數月，主普照者，眾訟抵獄。余生於泗，而又從官，往來廿余年，憫禪席猥冗，因欲以振起之。其徒走權貴門，皆為之地，余志終不可奪，時雪峰了住長蘆，與比丘千五百人俱，今天童覺居上首，與眾推出，余乃勸請力行祖道，無有怖畏，遠近歸依，戶外屨滿。佗日相見，問其鄉里，則曰隰州人也。忽省昨夢若合符節，聞者莫不稽首贊嘆，咸謂此事不可不書，而執筆輒嬾。退居清江之上二年矣，惠慈上人自天童由雪峰持二老書來，問訊懃懇，出天童拈提古德機緣，因記夢事之大略，題其後，不獨可以砥礪禪流，且為叢林盛事云。
