人生一世，百年光陰，能有幾許？公白屋起家，歷盡清要，此是世間第一等受福底人。能知慚愧，回心向道，學出世間脫生死法，又是世間第一等討便宜底人。須是急著手腳，冷卻面皮，不得受人差排，自家理會本命元辰，教去處分明，便是世間出世間一個了事底大丈夫也。
承連日去與參政道話，甚善！甚善！此公歇得馳求心，得言語道斷，心行處滅，差別異路，覷見古人腳手，不被古人方便文字所羅籠。山僧見渠如此，所以更不曾與之說一字，恐鈍置他。直候渠將來，自要與山僧說話，方始共渠眉毛廝結理會在。不只恁麼便休，學道人若馳求心不歇，縱與之眉毛廝結理會，何益之有？正是癡狂外邊走耳。
古人云：親近善者，如霧露中行，雖不濕衣，時時有潤。但頻與參政說話，至禱！至禱！不可將古人垂示言教胡亂穿鑿。如馬大師遇南岳和尚說法云：譬牛駕車，車若不行，打車即是？打牛即是？馬師聞之，言下知歸。這幾句兒言語，諸方多少說法，如雷如霆，如云如雨底，理會不得，錯下名言，隨語生解。見與舟峰書尾杜撰解注，山僧讀之，不覺絕倒。可與說如來禪、祖師禪底，一狀領過，一道行遣也。
來頌子細看過，卻勝得前日兩頌，自此可已之，頌來頌去，有甚了期？如參政相似，渠豈是不會做頌，何故都無一字？乃識法者懼耳。間或露一毛頭，自然抓著山僧癢處，如出山相頌云到處逢人驀面欺之語，可與叢林作點眼藥。公異日自見矣，不必山僧注破也。某近見公頓然改變，為此事甚力，故作此書，不覺縷縷。
示諭蚤歲知信向此道，晚年為知解所障，未有一悟入處。欲知日夕體道方便，既荷至誠，不敢自外，據欵結案，葛藤少許。只這求悟入底，便是障道知解了也，更別有甚麼知解為公作障？畢竟喚甚麼作知解？知解從何而至？被障者復是阿誰？只此一句，顛倒有三：自言為知解所障是一；自言未悟，甘作迷人是一；更在迷中將心待悟是一。只這三顛倒，便是生死根本，直須一念不生，顛倒心絕，方知無迷可破，無悟可待，無知解可障，如人飲水，冷煗自知，久久自然不作這般見解也。
但就能知知解底心上看，還障得也無？能知知解底心上還有如許多般也無？從上大智慧之士，莫不皆以知解為儔侶，以知解為方便，於知解上行平等慈，於知解上作諸佛事，如龍得水，似虎靠山，終不以此為惱，只為他識得知解起處。既識得起處，即此知解便是解脫之場，便是出生死處。既是解脫之場，出生死處，則知底解底當體寂滅。知底解底既寂滅，能知知解者不可不寂滅，菩提涅盤，真如佛性，不可不寂滅。更有何物可障？更向何處求悟入？
釋迦老子曰：諸業從心生，故說心如幻。若離此分別，則滅諸有趣。
僧問大珠和尚：如何是大涅盤？
珠云：不造生死業是大涅盤。
僧云：如何是生死業？
珠云：求大涅盤是生死業。
又古德云：學道人一念計生死，即落魔道；一念起諸見，即落外道。又凈名云：眾魔者樂生死，菩薩於生死而不舍；外道者樂諸見，菩薩於諸見而不動。此乃是以知解為儔侶，以知解為方便，於知解上行平等慈，於知解上作諸佛事底樣子也。只為他了達三祗劫空，生死涅盤俱寂靜故。既未到這個田地，切不可被邪師輩胡說亂道，引入鬼窟閉眉合眼作妄想。
邇來祖道衰微，此流如麻似粟，真是一盲引眾盲，相牽入火坑，深可憐愍。愿公硬著脊梁骨，莫作這般去就。作這般去就底，雖暫拘得個臭皮袋子住，便以為究竟，而心識紛飛，猶如野馬。縱然心識暫停，如石壓草，不覺又生。欲直取無上菩提，到究竟安樂處，不亦難乎？
宗杲亦嘗為此流所誤，後來若不遇真善知識，幾致空過一生。每每思量，直是叵耐，以故不惜口業，力救此弊。今稍有知非者，若要徑截理會，須得這一念子嚗地一破，方了得生死，方名悟入。然切不可存心待破，若存心在破處，則永劫無有破時。但將妄想顛倒底心、思量分別底心、好生惡死底心、知見解會底心、欣靜厭鬧底心一時按下，只就按下處看個話頭：僧問趙州：狗子還有佛性也無？
州云：無。
此一字子，乃是摧許多惡知惡覺底器仗也，不得作有無會，不得作道理會，不得向意根下思量卜度，不得向揚眉瞬目處挆根，不得向語路上作活計，不得揚在無事甲，不得向舉起處承當，不得向文字中引證，但向十二時中四威儀內時時提撕，時時舉覺。狗子還有佛性也無？云：無。不離日用，試如此做工夫看，月十日便自見得也。一郡千里之事，都不相妨。古人云：我這是活底祖師意，有甚麼物能拘執他？若離日用，別有趣向，則是離波求水，離器求金，求之愈遠矣。
竊知日來以此大事因緣為念，勇猛精進，純一無雜，不勝喜躍。能二六時中熾然作為之際，必得相應也未？寤寐二邊得一如也未？如未，切不可一向沈空趣寂，古人喚作黑山下鬼家活計，盡未來際無有透脫之期。昨接來誨，私慮左右必已耽著靜勝三昧，及詢直閣公，乃知果如所料。
大凡涉世有余之士，久膠於塵勞中，忽然得人指令向靜默處做工夫，乍得胸中無事，便認著以為究竟安樂。殊不知似石壓草，雖暫覺絕消息，奈何根株猶在，寧有證徹寂滅之期？要得真正寂滅現前，必須於熾然生滅之中驀地一跳跳出，不動一絲毫，便攪長河為酥酪，變大地作黃金，臨機縱奪，殺活自由，利他自利，無施不可。先圣喚作無盡藏陀羅尼門，無盡藏神通游戲門，無盡藏如意解脫門，豈非真大丈夫之能事也？然亦非使然，皆吾心之常分耳。
愿左右快著精彩，決期於此，廓徹大悟，胸中皎然，如百千日月，十方世界一念明了，無一絲毫頭異想，始得與究竟相應。果能如是，豈獨於生死路上得力？異日再秉鈞軸，致君於堯舜之上，如指諸掌耳。
示諭初機得少靜坐工夫亦自佳。又云：不敢妄作靜見。黃面老子所謂譬如有人自塞其耳，高聲大叫，求人不聞。真是自作障難耳。若生死心未破，日用二六時中冥冥蒙蒙地，如魂不散底死人一般，更討甚閑工夫理會靜理會鬧耶？
涅盤會上廣額屠兒放下屠刀便成佛，豈是做靜中工夫來？渠豈不是初機？左右見此，定以為不然，須差排渠作古佛示現，今人無此力量。若如是見，乃不信自殊勝，甘為下劣人也。我此門中，不論初機晚學，亦不問久參先達，若要真個靜，須是生死心破，不著做工夫。生死心破，則自靜也。
先圣所說寂靜方便，正為此也，自是末世邪師輩不會先圣方便語耳。左右若信得山僧及，試向鬧處看狗子無佛性話，未說悟不悟，正當方寸擾擾時，謾提撕舉覺看，還覺靜也無？還覺得力也無？若覺得力，便不須放舍。要靜坐時，但燒一炷香靜坐，坐時不得令昏沈，亦不得掉舉。昏沈、掉舉，先圣所訶。靜坐時，才覺此兩種病現前，但只舉狗子無佛性話，兩種病不著用力排遣，當下怗怗地矣。日久月深，才覺省力，便是得力處也。亦不著做靜中工夫，只這便是工夫也。
李參政頃在泉南初相見時，見山僧力排默照邪禪瞎人眼，渠初不平，疑怒相半。驀聞山僧頌庭前柏樹子話，忽然打破漆桶，於一笑中千了百當，方信山僧開口見膽，無秋毫相欺，亦不是爭人我，便對山僧懺悔。此公現在彼，請試問之，還是也無？
道謙上座已往福唐，不識已到彼否？此子參禪吃辛苦更多，亦嘗十余年入枯禪，近年始得個安樂處，相見時，試問渠如何做工夫。曾為浪子偏憐客，想必至誠吐露也。
富樞密頃在三衢時，嘗有書來問道，因而打葛藤一上，落草不少，尚爾滯在默照處，定是遭邪師引入鬼窟無疑。今又得書，復執靜坐為佳。其滯泥如此，如何參得徑山禪？今次答渠書，又復縷縷葛藤，不惜口業，痛與剗除，又不知肯回頭轉腦於日用中看話頭否？
先圣云：寧可破戒如須彌山，不可被邪師熏一邪念如芥子許在情識中，如油入面，永不可出。此公是也。如與之相見，試取答渠底葛藤一觀，因而作個方便救取此人。四攝法中以同事攝為最強，左右當大啟此法門，令其信入，不唯省得山僧一半力，亦使渠信得及，肯離舊窟也。
承諭欲留意此段大事因緣，為根性極鈍。若果如此，當為左右賀也。今時士大夫多於此事不能百了千當，直下透脫者，只為根性太利，知見太多，見宗師才開口動舌，早一時會了也。以故，返不如鈍根者無許多惡知惡覺，驀地於一機一境上，一言一句下撞發，便是達磨大師出頭來，用盡百種神通，也奈何他不得，只為他無道理可障。利根者返被利根所障，不能得啐地便折，嚗地便破。假饒於聰明知解上學得，於自己本分事上轉不得力。所以南泉和尚云：近日禪師太多，覓個癡鈍人不可得。
章敬和尚曰：至理亡言，時人不悉，強習他事，以為功能。不知自性元非塵境，是個微妙大解脫門，所有監覺不染不礙。如是光明未曾休廢，曩劫至今固無變易，猶如日輪，遠近斯照，雖及眾色，不與一切和合，靈燭妙明，非假鍜鏈，為不了故，取於物象。但如捏目，妄起空華，徒自疲勞，枉經劫數。若能返照，無第二人，舉措施為，不虧實相。
左右自言根鈍，試如此返照看，能知鈍者，還鈍也無？若不回光返照，只守鈍根，更生煩惱，乃是向幻妄上重增幻妄，空華上更添空華也。但相聽，能知根性鈍者，決定不鈍。雖不得守著這個鈍底，然亦不得舍卻這個鈍底參。取舍利鈍，在人不在心，此心與三世諸佛一體無二，若有二，則法不平等矣。
受教傳心，俱為虛妄；求真覓實，轉見參差。但知得一體無二之心，決定不在利鈍取舍之間，則便當見月亡指，直下一刀兩段。若更遲疑，思前筭後，則乃是空拳指上生實解，根境法中虛捏怪，於陰界中妄自囚執，無有了時。
近年以來，有一種邪師，說默照禪，教人十二時中是事莫管，休去歇去，不得做聲，恐落今時。往往士大夫為聰明利根所使者，多是厭惡鬧處，乍被邪師輩指令靜坐，卻見省力，便以為是，更不求妙悟，只以默然為極則。某不惜口業，力救此弊，今稍有知非者，愿公只向疑情不破處參，行住坐臥不得放舍。
僧問趙州：狗子還有佛性也無？
州云：無。
這一字子，便是個破生死疑心底刀子也。這刀子欛柄只在當人手中，教別人下手不得，須是自家下手始得。若舍得性命，方肯自下手；若舍性命不得，且只管在疑不破處崖將去。驀然自肯舍命一下便了，那時方信靜時便是鬧時底，鬧時便是靜時底，語時便是默時底，默時便是語時底，不著問人，亦自然不受邪師胡說亂道也。至禱！至禱！
昔朱世英嘗以書問云庵真凈和尚云：佛法至妙，日用如何用心？如何體究？望慈悲指示。
真凈曰：佛法至妙無二，但未至於妙，則互有長短，茍至於妙，則悟心之人如實知自心究竟，本來成佛，如實自在，如實安樂，如實解脫，如實清凈。而日用唯用自心，自心變化，把得便用，莫問是之與非，擬心思量，早不是也。不擬心，一一天真，一一明妙，一一如蓮華不著水，心清凈超於彼。所以迷自心故作眾生，悟自心故成佛。而眾生即佛，佛即眾生，由迷悟故有彼此也。如今學道人，多不信自心，不悟自心，不得自心明妙受用，不得自心安樂解脫，心外妄有禪道，妄立奇特，妄生取舍，縱修行，落外道、二乘禪寂斷見境界。
所謂修行恐落斷常坑，其斷見者，斷滅自心本妙明性，一向心外著空滯禪寂。常見者，不悟一切法空，執著世間諸有為法，以為究竟也。
邪師輩教士大夫攝心靜坐，事事莫管，休去歇去，豈不是將心休心，將心歇心，將心用心？若如此修行，如何不落外道、二乘禪寂斷見境界？如何顯得自心明妙，受用究竟安樂？如實清凈解脫，變化之妙，須是當人自見得，自悟得，自然不被古人言句轉，而能轉得古人言句。如清凈摩尼寶珠置泥潦之中，經百千歲，亦不能染污，以本體自清凈故。
此心亦然，正迷時，為塵勞所惑，而此心體本不曾惑，所謂如蓮華不著水也。忽若悟得此心本來成佛，究竟自在，如實安樂，種種妙用亦不從外來，為本自具足。故黃面老子曰：無有定法名阿耨多羅三藐三菩提，亦無有定法如來可說。
若確定本體實有恁麼事，又卻不是也。事不獲已，因迷悟取舍故，說道理有若干，為未至於妙者，方便語耳。其實本體亦無若干，請公只恁麼用心，日用二六時中不得執生死佛道是有，不得撥生死佛道歸無，但只看狗子還有佛性也無？趙州云無，切不可向意根下卜度，不可向言語上作活計，又不得向開口處承當，又不得向擊石火閃電光處會。狗子還有佛性也無？無。但只如此參，亦不得將心待悟，待休歇。若將心待悟，待休歇，則轉沒交涉矣。
示諭自得山野向來書之後，每遇鬧中嚲避不得處，常自點檢，而未有著力工夫。只這嚲避不得處，便是工夫了也。若更著力點檢，則又卻遠矣。昔魏府老華嚴云：佛法在日用處，行住坐臥處，吃茶吃飯處，語言相問處。所作所為處，舉心動念，又卻不是也。正當嚲避不得處，切忌起心動念作點檢想。
祖師云：分別不生，虛明自照。又龐居士云：日用事無別，唯吾自偶諧。頭頭非取舍，處處勿張乖。朱紫誰為號？丘山絕點埃。神通并妙用，運水及搬柴。又先圣云：但有心分別計較自心見量者，悉皆是夢。切記取！嚲避不得時，不得更擬心。不擬心時，一切現成，亦不用理會利，亦不用理會鈍，總不干他利鈍之事，亦不干他靜亂之事。正當嚲避不得時，忽然打失布袋，不覺拊掌大笑矣。記取！記取！
此事若用一毫毛工夫取證，則如人以手撮摩虛空，只益自勞耳。應接時但應接，要得靜坐但靜坐，坐時不得執著坐底為究竟。今時邪師輩多以默照靜坐為究竟法，疑誤後昆。山野不怕結怨，力詆之，以報佛恩，救末法之弊也。
示諭一一備悉。佛言：有心者皆得作佛。此心非世間塵勞妄想心，謂發無上大菩提心。若有是心，無不成佛者。士大夫學道，多自作障難，為無決定信故也。佛又言：信為道元功德母，長養一切諸善法。斷除疑網出愛流，開示涅盤無上道。又云：信能增長智功德，信能必到如來地。
示諭鈍根未能悟徹，且種佛種子於心田。此語雖淺近，然亦深遠，但辦肯心，必不相賺。今時學道之士，往往緩處卻急，急處卻放緩。龐公云：一朝蛇入布裩襠，試問宗師甚時節？昨日事，今日尚有記不得者，況隔陰事，豈容無忘失耶？決欲今生打教徹，不疑佛，不疑祖，不疑生，不疑死，須有決定信，具決定志，念念如救頭然。如此做將去，打未徹時，方始可說根鈍耳。若當下便自謂：我根鈍，不能今生打得徹，且種佛種結緣。乃是不行欲到，無有是處。
杲每為信此道者說，漸覺得日用二六時中省力處，便是學佛得力處也。自家得力處，他人知不得，亦拈出與人看不得。盧行者謂道明上座曰汝若返照自己本來面目，密意盡在汝邊是也。密意者，便是日用得力處也，得力處便是省力處也。
世間塵勞事，拈一放一，無窮無盡，四威儀內未嘗相舍，為無始時來與之結得緣深故也，般若智慧無始時來與之結得緣淺故也。乍聞知識說著，覺得一似難會。若是無始時來塵勞緣淺，般若緣深者，有甚難會處？但深處放教淺，淺處放教深，生處放教熟，熟處放教生。才覺思量塵勞事時，不用著力排遣，只就思量處輕輕撥轉話頭，省無限力，亦得無限力。請公只如此崖將去，莫存心等悟，忽地自悟去。參政公想日日相會，除圍外，還曾與說著這般事否？若只圍，不曾說著這般事，只就黑白未分處掀了盤，撒了子，卻問他索取那一著，若索不得，是真個鈍根漢，姑置是事。
黃面老子曰：信為道元功德母，長養一切諸善法。又云：信能增長智功德，信能必到如來地。欲行千里，一步為初。十地菩薩斷障證法門，初從十信而入，然後登法云地而成正覺。初歡喜地，因信而生歡喜故也。若決定豎起脊梁骨，要做世出世間沒量漢，須是個生鐵鑄就底方了得。若半明半暗，半信半不信，決定了不得。
此事無人情，不可傳授，須是自家省發，始有趣向分。若取他人口頭辦，永劫無有歇時。千萬十二時中莫令空過，逐日起來應用處，圓陀陀地與釋迦、達磨無少異。自是當人見不徹，透不過，全身跳在聲色，卻向許求出頭，轉沒交涉矣。
此事亦不在久參知識，徧歷叢林，而後了得。而今有多少在叢林頭白齒黃了不得底，又有多少乍入叢林，一撥便轉，千了百當底。發心有先後，悟時無先後。昔李文和都尉參石門慈照，一句下承當，便千了百當。嘗有偈呈慈照云：
學道須是鐵漢，著手心頭便判。
直取無上菩提，一切是非莫管。
但從腳下崖將去，死便休，不要念後思前，亦不要生煩惱，煩惱則障道也。祝祝！
左右具正信，立正志，此乃成佛作祖基本也。山野因以湛然名公道號，如水之湛然不動，則虛明自照，不勞心力。世間出世間法不離湛然，無纖毫透漏。只以此印於一切處印定，無是無不是，一一解脫，一一明妙，一一實頭，用時亦湛然，不用時亦湛然。
祖師云：但有心分別計較自心見量者，悉皆是夢。若心識寂滅，無一動念處，是名正覺。覺既正，則於日用二六時中見色聞聲，嗅香了味，覺觸知法，行住坐臥，語默動靜，無不湛然，亦自不作顛倒想。有想無想，悉皆清凈。既得清凈，動時顯湛然之用，不動時歸湛然之體，體用雖殊，而湛然則一也，如析栴檀，片片皆栴檀。
今時有一種杜撰漢，自己腳跟下不實，只管教人攝心靜坐，坐教絕氣息，此輩名為真可憐愍。請公只恁麼做工夫，山野雖然如此指示公，真不得已耳。若實有恁麼做工夫底事，即是污染公矣。
此心無有實體，如何硬收攝得住？擬收攝向甚處安著？既無安著處，則無時無節，無古無今，無凡無圣，無得無失，無靜無亂，無生無死，亦無湛然之名，亦無湛然之體，亦無湛然之用，亦無恁麼說湛然者，亦無恁麼受湛然說者。若如是見得徹去，徑山亦不虛作此號，左右亦不虛受此號。如何如何。