師自兩處道場多應機語句，門人集之離三，已行於世。斯所紀者，乃垂帶自答及古今因緣，朝暮提唱，辭意曠嶮，而學黨未喻，復致之請益，師蓋不獲已，隨所疑問，以此以彼，乍放乍收，或抑或揚，或代或別，近百五十則，實一時之能事也。況圓應忝預參承，寧忘捃拾？然多聞未益，誠有愧於宗師，必記諸善言，諒無譏於弟子，可命曰瀑泉集，意以飛流無盡為義，凡知我者，幸同味焉。
上堂：汝等諸人盡是久經陣敵，慣戰作家，倚天長劍即不問你，作麼生是袖藏鋒？
代云：寡不敵眾。
又云：彼此。
上堂：寡不敵眾，什麼人分上事？
代云：總由和尚。
又云：彼此。又云：龍蛇易辯，衲子難瞞，許你眼正，頂後一相拈得也無？
代云：收。
有時云：收之一字，飲氣吞聲，作麼生辯？
代云：衲子難瞞。
或云：傾湫倒岳，尋常之用，不涉泥水，道將一句來。
代云：三千里外。
示眾云：三千里外還且如何？
代云：過。
或云：佛未出世時，人人鼻孔撩天，出世後為什麼杳無消息？
代云：賊不打貧兒家。
問僧云：賊不打貧兒家，因什麼卻打？
代云：須到如此。
或云：祖師不到處，時人知有；時人不知處，過在祖師。作麼生辯？
代云：不得春風華不開。
上堂云：不得春風華不開，個個道我會。會即且致，作麼生舉？
代云：時人相師。
又云：空劫已前徒指注，空劫之後錯商量，正當空劫，什麼人為主？
代云：本是將軍致太平。
有時云：太平本是將軍致，莫錯認定盤星，我為拈了也。還會麼？
代云：掩面出去。
或云：交鋒兩刃，要定生死，彼此無傷，功勳不立。作麼生是將軍正令？
代云：到即不點。
或云：到即不點，還甘也無？
代云：赤心片片。
有時云：釋迦老子出氣不得，甚麼處誵訛？
代云：填溝塞壑。
又代云：退身三步。
問云：填溝塞壑，負恩者多，甚處見老底？
代云：香積世界。
或云：五千四十八卷，止啼之說，如今啼止也，還我黃葉來。
代云：事不孤起。
有時云：事不孤起，你也分一半。
代云：！
又云：合到某甲。又云：單傳心印，過犯彌天，甚人委悉？
代云：須見如此。
上堂：須見如此，著甚來由？
代云：也是。
或云：善來文殊，還知敗闕麼？
代云：一箭兩垛。
或云：一箭兩垛，為什麼卻敗闕？
代云：善來文殊。
或云：乾坤崩陷且致，再見天日，道將一句來。
代云：悔不慎當初。
有時云：悔不慎當初。便下座，卻問僧：他後作麼生舉？
代云：好事不如無。
有時云：雄兵百萬，且定邊疆，劍客三千，若為驅使？
代云：不許夜行，投明須到。
示眾云：不許夜行，投明須到，何似生？
代云：孟嘗門下。
或云：一筆勾下，不甘底出來。
代云：只宜拄杖子。
上堂云：只宜拄杖子，勾下屬何人？
代云：傍觀者。
或云：威音王已前無師自悟是第二句，還我第一句來。
代云：掃土而盡。
問僧：掃土而盡，你還知麼？
代云：因誰致得？
有時云：三世諸佛說夢，六代祖師說夢，翠峰今日說夢，還有夢見底麼？
代云：掀倒禪床。
或云：掀倒禪床蓋是本分，過在什麼處？
代云：惱亂春風卒未休。
或云：奔流度刃，也是尋常，啐啄同時，略請相見。
代云：什麼處去也？
上堂云：什麼處去也？
代云：日月易流。
又云：針眼藏身即不問你，作麼生是游戲十方？
代云：踞虎頭，收虎尾。
一日，云：踞虎頭，收虎尾，諸方未曾見。
代云：也是。
或云：上來則擾擾，端坐則昏昏，脫灑一句作麼生道？
代云：春無三日晴。
示眾云：春無三日晴，去住還堪笑，且問諸衲僧，曬卻何時了？
代云：某甲只管看。
或云：有佛法處不得住，無佛法處急走過。趙州為什麼摘楊華？
代云：更事多矣。
問僧：更事多矣，亦要商量。
代云：莫教屈著。
有時云：明眼衲僧入門便話墮，三十年後誰是知音？
代云：拂袖便出。
有時云：拂袖便出，也好與三十棒。
代云：賊過後張弓。
或云：七縱八橫拈卻，把定乾坤眼為什麼卻有沙？
代云：黃連未是苦。
或云：黃連未是苦，黃檗好為鄰。復問：還辯得這時節麼？
僧云：不會。
自代云：抑已而已。
或云：繞天下行腳，到處豈無尊宿相為？還有盡力道得底句麼？
代云：口只堪吃飯。
上堂云：口只堪吃飯，云門大師拈了也，你來者聽什麼椀鳴聲？以拄杖一時打下。
代僧當時但近前把住拄杖云：和尚！今日困。
又云：關棙子即不問上座，作麼生是牛頭橫說豎說？
代云：著甚來由？
一日，云：著甚來由？便下座。
代云：能有幾個？
有時拈起拄杖云：天不能蓋，地不能載。復以拄杖畫一畫，云：百千諸佛、諸代祖師，盡向翠峰乞命。
代云：官不容針。
或云：舉一明三，為甚不著便？
代云：作賊人心虛。
又云：文殊起佛見、法見，貶向二鐵圍山；衲僧起佛見、法見，列在三條椽下；翠峰起佛見、法見，誰敢覷著？
代云：秤尺在手。
或云：洞庭湖水一吸凈盡，魚鼈向甚處藏身？
代云：咦！
又云：喝下承當，崖州萬里，棒頭薦得，別有條章。作麼生是衲僧本分？
代云：惡。
或云：虛空為鼓，須彌為槌，王老師不打，還肯得諸方也無？
代云：千年田，八百主。
有時云：髑髏常干世界，鼻孔摩觸家風，拈卻別致一問來。
代云：祖師遺下。
又云：你若龜頭鼈頭，向後道親見翠峰好。
代云：何必。
上堂：天不能蓋，地不能載，衲僧坐斷如恒河沙，鬧市指出一個來。
代云：便摑傍僧。
或云：生門易過，死門難入，逆順無拘底為什麼不垂手？
代云：收得安南，又憂塞北。
或云：荒田不揀，草變為金；信手拈來，金變為草。古圣日用不知且致，你為什麼臨機道得？
代云：如蟲御木。
上堂云：如來惟一說，無二說，穿卻衲僧鼻孔，換卻衲僧眼睛即得，若教我明破，恐帶累你，不是好人。
代云：欲見其師，先觀弟子。
或云：諸佛有難炭庫，眾生有難火焰，你衲僧不得動著。
代云：魯般繩墨。
或云：火待日熱，風待月涼，北斗南星句不要你道，留與後人貶剝。
代云：一言已出，駟馬難追。
上堂云：色不異空，空不異色。園頭甚要古人道了也，因什麼知而故犯？
代云：爭奈轉多？
問僧：我道轉多，你作麼生？
僧云：某甲不會。
師云：惱亂春風卒未休。
或云：本分事，道我知有，將錯就錯，甚人承當？
代云：不惜眉毛者。
或云：年來一度春也，畢竟事作麼生？
代云：藏身露影。
或云：至道無難，惟嫌揀擇。德山不在，付與黃檗。
代云：洗腳上船。
復問僧云：我恁麼道，正是時人窠窟，趙州直得五年分疏不下，你何不救取？僧無語。
師云：雪峰道底。
上堂云：開門待知識，知識不來過，直得出門相接，為什麼土曠人稀？
代云：和尚年老。
或云：放憨道著藥忌即不管你，死中得活，致將一問來。
代云：略無些子。
上堂云：遠則照，近則明，你會也，笠子、拄杖拈放一邊，入水見長人，作麼生辯？
代云：平出。
或云：因一事，長一智，針筒藥袋不得失卻，如履輕冰道將一句來。
代云：以己妨人。
又云：會則事同一家，且放你過；不會則東西南北，付與驢年。
代云：一日便頭白。
或云：今日也恁麼，明日也恁麼，第三第四不問你，後五日事作麼生？若道只恁麼。
代云：苦哉佛陀耶！
有時云：什麼劫中無祖佛？你不著便猶可。
代云：解笑底亦少。
或云：朝堂門下難舉令，云門道底不要。
代云：但咳嗽一聲。
一日，云：謀臣猛將用不著，到即不點是什麼人？
代云：不犯之令。
上堂云：若道得隔身句，知你是個了事人；忽若總道不得，我也知你親。
代云：猛虎不食其子。
一日，云：千兵易得，一將難求，上將來也，三軍在什麼處？
代云：退後！退後！
或云：閫內者不出，閫外者不入，將相雙行句作麼生道？
代云：吊民伐罪。
因普請，問僧：甚處來？
云：摘茶來。
師云：茶園有玄沙見底，還見麼？
代但指露柱云：和尚問。
又問僧：甚處來？
云：摘茶來。
師云：人摘茶，茶摘人不問你，無底籃子重多少？
代云：慣得其便。
又問僧：甚處來？
云：摘茶來。
云：茶叢列作鼻孔，茶葉是你眼睛，作麼生摘？
代云：今日不著便。
一日，云：佛法不用學，觸目皆成滯，百城既未游，樓閣門長閉，勸君回首看，請下一轉語。
自云：莫辜負人好。
一日，問僧：南泉斬貓兒，你作麼生會？
云：有什麼難？
師云：作麼生？無語。
代云：一刀兩段。
一日，游園次，問僧：苦瓠連根苦，甜瓜徹蔕甜，明得個什麼邊事？僧無對。
代云：平出。
一日，請益退，侍者問訊云：和尚不易。
師云：有什麼不易？無對。
師代云：法堂上寸草不生。僧便禮拜。
師云：若不是我。
師一日問僧：諸方道不得底句，你作麼生道？
僧云：天平地平。
云：漝麼則王老師不如你。僧無語。
師云：只道得一半。
師一日見僧來，師云：是什麼物與麼來？
僧云：口痛，秖對和尚不得。
師云：鼻孔？僧無語。
師云：黃連未是苦。
師一日見二僧來，拈起拄杖云：與你二人分取。
僧云：只恐和尚不平。
第一僧云：那上座先到雪竇。
師云：有功者賞。
師一日見二化主城中歸，問云：你憑個什麼入城教化眾生？
僧云：雖有好心，且無好報。
第二僧云：禍不入慎家之門。
師云：近火先燋。
師一日晚參，問僧：是什麼時候也？僧應諾，師便喝。
僧云：和尚何不領話？
師云：日勢稍晚。
師一日見僧來，拈起拄杖云：我兩手分付，你作麼生？
僧退身云：不敢。
師云：為什麼棒上不成龍？
僧云：三十年後恐辜負和尚。
師放下拄杖云：吽！吽！
師一日問僧：你見雪竇後錄未？
僧云：見了。
師云：向甚處見我？
僧云：也知和尚是川中人。
師將拄杖打一下，云：夢見。
師一日見僧出歸，師云：鬧市還見天子麼？僧無語。
師代云：非但。又云：苦哉佛陀耶！
一日，十數僧侍立次，師云：佛法無人說，雖慧不能了。復問僧：還有無師自悟底麼？眾無語。
師云：負命者上鉤。
師因在莊，數僧侍立次，師問云：維摩老云：步步是道場。這何似山？眾下語，師皆不諾。
師代云：只恐和尚不肯。
師一日問僧：你作個什麼來？
僧云：合靈寶丹來。
師云：靈即不問，作麼生是寶？
僧云：不敢秪對和尚。師不肯。
自代云：洎與和尚答話。
師一日問僧：你浴未？
僧云：某甲此生不浴。
師云：你不浴，圖個什麼？
僧云：今日被和尚勘破。
師云：賊不打貧兒家。
師一日同僧游山次，到開山和尚塔頭，僧云：見說開山便是黃巢。
師云：黃巢是草頭天子，為什麼卻作住山人？
僧云：忌辰也好與他設粥。師不肯。
自代云：賞不避仇讎。
師一日同三五僧看種田，師云：靈苗無根，作麼生種？
僧云：明年更有新條在。
師云：你問我，我與你道。
僧便問，師云：分付田舍奴。
師一日出城，見下院山主，師云：既是山主，為什麼卻在城中？山主無語。
師自云：負命者上鉤來。
師一日與數僧游山次，見牯牛舉頭，師問：牯牛舉頭作什麼？
僧云：怕和尚穿卻。
師不肯，自云：看入草底。
師一日燒亡僧，師問僧：還將得火來麼？
僧云：將得來。
師云：弄假像真。
師一日問僧：甚處來？
僧云：浴來。
師云：三身中，那一身浴？
僧云：或鼓聲前，或鼓聲後。
師云：飽叢林。
師一日問僧：你尋常為什麼不上來？
僧云：長上來，只是門閉。
師云：為什麼不入來？
僧云：來也。
師云：賊過後張弓。
師一日為首座寫真，師云：既是首座，為什麼卻有兩個？
首座云：爭之不足。
師云：你問我，我與你道。
首座擬問，師云：雪竇門下。
宋太宗皇帝因事六問，當時無人奏對，因入寺見僧看經，問云：看什麼經？
對云：仁王經。
帝云：既是寡人經，為甚在卿手？
師代云：皇天無親，唯德是輔。
因入塔院，問僧：卿是甚人？
僧云：塔主。
帝云：此是寡人塔，為什麼卿作主？
代云：盍國咸知。
因僧燒卻藏經，朝見告乞，宣問：昔日摩騰不燒，如今為什麼燒卻？
代云：陛下不忘付囑。
因帝夜夢神人報云：請陛下發菩提心。帝至曉宣問左右街：菩提心作麼生發？
代云：實謂今古罕聞。
因僧朝見，帝問：甚處來？
云：臥云來。
帝曰：朕聞臥云深處不朝天，為什麼卻到這？
代云：難逃至化。
因僧朝見，帝賜坐，僧云：陛下還記得麼？
帝云：甚處相見來？
僧云：靈山一別，直至如今。
帝曰：以何為驗？僧無對。
代云：貧道得得而來。
唐憲宗迎舍利，現五色光，百辟俱賀，惟韓愈端立。帝問：百僚皆賀，卿為甚不賀？
愈曰：臣曾看經來，佛光非青黃赤白等相，此是神龍荷助之光。
帝云：作麼生是佛光？
代云：陛下高垂天監。
裴相公捧一尊佛像於黃檗前跪云：請師安名。
檗云：裴休！
師代相公當時便喝。
廣南劉王請云門入內，於含春殿坐次，帝令鞠常侍宣問：靈樹果子熟也末？
門云：甚年中得信道生？
師代進語云：猶帶酸澀在。又代云門云：圣意難測。又云：諾！諾！
復宣問：如何是禪？
云：皇帝有敕，臣僧對。
代進語云：錯。又代云門云：念以臣僧年邁。
龍光問僧：名什麼？
云：自觀。
光云：自觀見什麼？
代云：有悞龍光。
悟空禪師問：座主講什麼經？
云：法華經。
空云：有說法華經處，我現寶塔當為證明，座主贊，請甚人證明？
代云：私通車馬。
投子示眾云：汝等諸人盡道我實頭，若出門三步，有人問你作麼生是投子實頭處，作麼道？
代云：疑殺天下人。
有老宿見官人手中執笏，乃問：在官人手中為笏，在天子手中為珪，在老僧手中喚作什麼？
代云：弄巧成拙。
四祖到牛頭後庵，見虎便作怕勢。牛頭云：和尚猶有這個在。
祖云：適來見什麼？
代云：但亦作怕勢。又代云：洎合放過。
僧問惠濟：古人道：得坐披衣，向後自看。如何是得坐披衣？
濟云：暢我平生。
代云：諾！諾！
問投子：定慧等學，明見佛性，此理如何？
投子云：打水用桶，舀粥用杓。
代云：爭得不問？
玄沙見孚上座便云：新到相看。
孚云：已相見了也。
沙云：什麼劫中曾相見來？
孚云：莫瞌睡。
別云：這賊敗也。
玄沙與地藏在方丈說話，夜深，沙云：侍者關隔子門，汝作麼生出得？
地藏云：喚什麼作門？
別云：珍重便行。
崇壽問僧：泉眼不通被沙礙，道眼不通被甚麼礙？
僧云：眼礙。
別云：強將下無弱兵。
保福在疾，問僧：我與你相識年深，有何名方妙藥相救？
僧云：甚有，聞說和尚不解忌口。
別云：只恐難為和尚。
有西天聲鳴三藏到王大王處，王令玄沙驗過，玄沙以銅火筋：稅闍梨！應諾。
山云：清源白家酒，三盞猶道未沾唇。
別云：稅闍梨應諾是什麼心行？
僧問玄覺：先師舉不及處，請和尚舉。
覺云：聽者須是奇人。
別云：大眾！看者一員禪客。
石頭問讓大師：不慕諸圣，不重己靈時如何？
讓云：子問太高生，何不向下問將來？
別云：三十棒教誰吃？
僧問玄沙：盡十方世界是一顆明珠，學人為什麼不會？
沙云：用會作麼？
別云：諸方即得，我這不得。
玄沙問南際云：此事惟我能知，長老作麼生會？
際云：須知有不求如可憑可據。
重報君。
依根葉分布。
好明取。
惟我能知。
尊卑用其語。
不犯之令。
闇必可明。
勿以闇相遇。
明還非睹。
一見三。
勿以明相睹。
無異說。
若為分？
比如前後步。
不如此。
旨爾寧止。
當言用及處。
縱橫十字。
子細看。
理應箭鋒拄。
莫教錯。
未兆非明。
勿自立規矩。
突出難弁。
又何妨？
運足焉知路？
也不惡。
唱彌高。
迷隔山河爾。
和彌寡。
聞必同歸。
光陰莫虛度。
誠哉是言也！
虛凝不器，有象殊域，伊河郢流，卓爾原極。
鷲峰崔嵬，蟾輪乍回，列剎望重，勞生眼開。
開也誰睹？迅振高古，或葉或華，自三自五。
天子褒稱兮禪定師，而今而後兮香風吹。
天石麟，豈輕獻？日角月角藏億萬。
當年文陣獲全功，不奪龍頭幾人怨？
冰之有光，非珠澄徹；山之有光，非玉凝潔。
若冰大師，殊彼清絕，殊兮必群，絕兮可睹。
一字根極，三千頂住，乍曰義龍，或稱律虎。
相對風規分不分，金田獨步君看取。
巨海秋碧，鰲峰晝寒，巧出匠手，依依對看。
寶幾乍凭，華巾非結，以焰續焰，話月指月。
古兮今兮，請試甄別。
道離微兮誰與鄰？貌古澹兮飛清塵。
巖檜蒼蒼經幾春？乳竇堂中第一人。
禪徒寫予幻質，復請為贊，辭曰祖佛怨兮非其師，叢林害兮誰相資？冰枯雪殘深索索，水冷云澹空累累。
寶圣錯，僧繇知，人間天上爭容伊？
上下三指，彼此七馬，拈華未曾微笑，何也？
石謂玉兮器必分，水凌虛兮月非下，不知誰是傍觀者？
咄者枯枿，遽生瓜葛。來自三川，欺乎兩浙。
指鹿為馬，將日作月。罪兮彌天，焉可分說？
寥寥雄機，落落虛宇，本之不兆，傳之奚取？
取既有規，規還倫古，凝明孤寬，垂應萬端。
海蚌光絕，天珠影殘，南來北來，玄眸可觀。
愚昔游漢水，抵廬岳，率訪叢室，襲禪家流，偕象馬蹴踏，至於心口憤悱，品藻當代，誠難其師，然非厚誣方來，且指掌輪握何取？豈斯欵陪老，作睹繪真相，古之今之，嘆恨亡矣。高深莫究其極，明晦靡盡其際，故時欽依，乃勉抉稱詠，庶文外之士道存而同歸者也。
覺雄慧燈，記飲光滅，光聯不已，龍昌遽絕，善續者誰？梅峰之師，化偃二浙，聲流四維。大名無當，高讓太白，韜晦殊運，虛明曠索，歸休安巖，寒籠翠杉。
我笑方外，華非類銜，郢工筆狂，梵儀頓舉。肩云頂絲，秋蟾夜渚，靜應南軒兮相對時，空生未解兮聞斯語，開眸凝瞻，迅雷不及揜耳。