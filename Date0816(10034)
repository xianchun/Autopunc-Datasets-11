第二、揀濫。通敘中，初句標起。諸下，通敘多種。蓋由凈土之名徧出諸經，則與彌陀凈土一混，故當揀辨。且下，別舉謬傳。初四句，斥世妄引；此下，指其所出。以下，示彼經意。二、委引圣教。修成土中，初維摩經，彼寶積長者請問菩薩修凈土行，佛乃為說十七種行。今舉初後二種，略卻中間，故云乃至經文稍廣，試檢閱之。良以菩薩欲成佛果，必於因地發行取土，以清凈心，修清凈業，故至果上，感清凈土，斯乃心凈土凈之正說也。如今安養，彌陀因中發無相愿，修無作行，證無得果，所感身土無非實相清凈境界，所謂是本法藏比丘愿力所成，豈與學空言，無實行，妄計心凈者，同日而語哉？
光明，即，信相昔為金龍尊王，常發此愿。法華五百弟子受記品富樓那發跡顯本之文，凈名佛道品文，并可解。此下，總結。上引四經皆是菩薩修凈土因，則與果中勝用不同也。現起中，初、引維摩，亦，彼經前明取土之法，舍利弗因爾懷疑，以謂心凈土凈，世尊為菩薩時，心豈不凈？何故國土穢惡如是？佛即告言：譬如盲者，不睹日月，非日月咎。我土本凈，而汝不見。於是螺髻。
四、樹觀中，初科可知者，地想成已，結前也；次觀寶樹，生後也。而下，別點對告下有不標，於茲通示，次明觀行。標分中，初、從觀寶樹下，至亦於中現，是所觀也。次、從見此樹已，至皆令分明六句，是能觀也。所觀體量，牒釋初科，即經觀下二句。
樹相多種者，即下行數、高量、光明、華果等也。佛將欲說，故先囑之。二、行數中，即經作下一句，初、約一國總說；次、約隨處各論。三、高量中，即經一下二句，初出由旬梵號而無正翻，義取兩土郵亭傳舍以為準則。經律上品八十里，中品六十里，下品四十里。多取下品，為用八千由旬，計有三十二萬里也。若據大本云：彼佛道樹高四百萬里，其本周圍五百由旬，枝葉四布二十萬里。隨機所見，故不同也。
光明莊嚴中，初、樹葉，即經其下三句。彼無寒暑，常時郁茂也。二、色光中，一一華葉至以為映飾也。經文初二句，總標；琉璃下，別示。琉璃，具云吠琉璃，此云不遠。以西域有山，去波羅奈城不遠，山出此寶，故以名之。
頗黎，正云窣波致迦，其狀似此方水精，然色有赤白者。瑪瑙，梵云摩婆羅伽隸，寶色如馬之腦，因以為名。車渠，梵云牟婆洛揭拉婆，此云青白色寶，尚書大傳云：大貝，如大車之渠。渠謂車輞。經云綠真珠，亦有赤者。佛地論云：赤蟲所出，故珠體赤。珊瑚，智論云：海中石樹也。述異記云：珊瑚樹碧色，生海底，一株數十枝，枝間無葉。大者高五六尺，小者尺余。琥珀，似玉顏色紅潤，或云千歲松脂化作。經云眾寶，故引大本而轉釋之。彼云或有二寶、三寶，乃至七寶，轉共合成。或有金樹，銀莖華果；或有銀樹，金莖華果，乃至云或有寶樹，紫金為本，白銀為莖，琉璃為枝，水精為條，珊瑚為葉，瑪瑙為華，車渠為實等。文廣不錄。
三、珠網中妙真珠網至色中上者也。如疏次第節文消釋。七層七網，從上至下，乃約豎論。網間宮殿，七重網內各各皆有五百億也。梵王居處，即初禪第三天也。翻名中，能雨眾寶，故曰能圣；內外瑩潔，故云離垢；所求皆得，故曰如意。以此珠寶，結為組纓，網絡身首，以為嚴飾，珠光洞徹，照四千里，雖以百億日月比之，珠光猶勝，故云不可具名。余文可解。
二、華果莊嚴。總舉中，相當，言其行不參差；相次，言其葉不疏闕。故大本云：行行相值，莖莖相望，枝枝相準，葉葉相向，華華相順，實實相當等。
別示中，初、葉相可解。二、華相中，閻浮樹大者百由旬，其果可食，色如爛椹，華之宛轉，猶若火輪，疏以風車狀、火輪相。樹果中，體相如帝釋缾者，大論第十五云：有人貧乏，常供養天。天愍此人，現身問曰：汝求何事？答曰：欲求富貴。天與一器，名曰德缾，而語之曰：所須之物，皆此出等。今以果相狀如此缾，未測大小，以葉度之，亦可見矣。
變幢蓋中，即上諸果所出光也。光化幢蓋，蓋中復現佛事、佛國。佛事則局一化，佛國則通塵剎。示能觀中，囑令行者心境分明，前但云樹與華果等，而不及枝。今試說之，故云必兼；又恐枝莖相濫，故復揀之。