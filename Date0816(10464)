上代直唱消文釋意，分節。初比丘尼，跡也；皆是菩薩，本也。先指通位，次別指高位。菩薩語通，未知高下，所以更釋本高跡廣。
初云人中龍者，若只於世人中如龍，此不多奇，乃是賢圣人中之龍。
次位階十地者，釋其本高。現受女身者，明其跡廣。跡何故廣？四無量心故。本何故高？得自在定故。尚能作佛，何以不能為九界像？云云。他分此文為兩雙：初本跡一雙，後因果一雙。因果難見云云。
次列菩薩眾亦為二云云。所召六，謂數、類、位、名、嘆、結。初一河沙者，數也。
諸經多以河為量者，有四義故：一、人多識之；二、入者得福；三、於八河中大；四、是佛生處。大圣同鄉，故多用之。此乃四悉檀意。
次菩薩摩訶薩者，類也。
此翻道心、大道心。釋論解菩薩十義：一、盡教化一切眾生；二、盡供養一切諸佛；三、盡凈一切佛土；四、盡持一切佛法；五、盡令一切佛種不斷；六、盡分別一切佛土；七、盡知一切佛弟子眾；八、盡分別一切眾生心；九、盡知斷一切眾生煩惱；十、盡知一切眾生根。如是十門為首，復有無量阿僧只門，是故名為菩薩。
大品佛自明摩訶薩義，亦有十門：一、當於無量生死中大莊嚴；二、當舍一切所有；三、當等心於一切眾生；四、當以三乘度脫一切；五、當度一切，度一切已，忘其度功；六、當解一切諸法不生法相；七、純以薩婆若心行於六度；八、當學智慧，了達一切法；九、當了達諸法一相；十、當了無量相。是十門為首，名摩訶薩。
龍樹釋此十義：一、大莊嚴者，不計日月、歲數、百千萬億劫，於生死中利益度脫一切眾生；二、舍一切所有者，一切貴賤，若內若外，無所遺惜；三、一切眾生等心者，憎愛、厚薄、冤親悉均；四、三乘度脫者，隨其堪任，皆使同到涅盤；五、忘其功者，不得彼我，亦不見能度所度；六、知不生者，一切法皆不生；七、行六度者，以清凈無雜心行六度，回向薩婆若；八、了達一切法者，世間所作之事皆悉了達；九、一相門者，謂畢竟空也，涅盤相離憶想分別；十、無量門者，一二三四諸增數法門。此十門為首，復有無量法門，是名摩訶薩義。此中應明四種菩薩，如別記文中多嘆圓菩薩德。