出諸離車，在虛空坐，去地七多羅樹又出諸大長者亦去地七多羅樹爾時，復有四河沙至及閻浮提諸王眷屬。
慧朗曰：此下第三，列諸豪族也。
為求法故，善修戒行至於虛空中默然而住。
僧亮曰：去地七多羅樹者，彼以豪族自憍，不愿雜坐，故置之空也。
爾時，復有五河沙至繞佛一匝，卻住一面。
僧亮曰：陀那婆王者，阿修羅例也，此言隨也。
爾時，閻浮提中比丘、比丘尼至其林變白，猶如白鵠。
僧亮曰：貪生愛壽者，以佛滅為苦。今明滅非作法，乃息偽反真也。五色之中，白是真實自然之色，不可染成，借事表理也。
僧宗曰：向三種瑞，人中悉集，今現此相，以催諸天速集也。
於虛空中自然而有至皆悉悲感，愁憂不樂。
僧亮曰：今說涅盤，無一切有，故名為空。希有常樂萬德，如虛空中有堂閣也。
爾時，四天王、釋提桓因至來至佛所，稽首佛足。
僧宗曰：魔多是圣人，如今是實，佛以大慈能轉其惡也。
而白佛言：我等今者至除滅怖畏，說如是咒。
明駿曰：案維摩經云：十方世界作魔王者，多是住不思議解脫菩薩。信之於此矣。
侘枳咤咤羅侘枳盧呵隸至阿羅遮羅多羅莎訶。
僧宗曰：若能窮達其旨，經之與咒，竟何所在？但物心難以理從，易以威逼，咒方別是止邪之術。魔無法以助化，說咒以弘道也。
慧朗曰：此有三階，前明魔以神力施地獄之樂，辦供而來。此第二、說咒，以請印可之。
是咒能令諸失心者至心懷愁惱，卻住一面。
僧宗曰：嘆咒功能，復明己自為護，以勸受持也。
慧朗曰：此第三、請佛受供印咒。佛不受供，而印其咒也。
爾時，大自在天王與其眷屬至天人師、佛、世尊。
僧亮曰：此菩薩所以現者，美大之辭也。此中明身大。彼土莊嚴，眾生清凈，世樂之極，遠來獻供，更求勝法者，證有為非樂也。
慧朗曰：此下有兩段：初辨無邊，次明佛神力也。辨無邊身中有八章，此即第一、略敘彼土佛事也。
爾時，彼佛即告第一大弟子至并可禮敬，請決所疑。
慧朗曰：此第二、彼佛命使來。
爾時，無邊身菩薩摩訶薩至所有威德悉滅無余。
慧朗曰：此第三、敘時眾驚怪也。
是時，文殊師利法王子至如來不久當般涅盤。
慧朗曰：此第四、敘文殊安慰大眾也。
是時，大眾一切悉見至如是流布大乘經典。
慧朗曰：此第五、敘菩薩神力。
爾時，無邊身菩薩至如來不久當般涅盤。
慧朗曰：此第六、明菩薩以神力令身中眾生得法悟也。
爾時，無邊身菩薩至余無能見是菩薩身其量邊際。
慧朗曰：第七、明以神力辦供。
爾時，無邊身菩薩及其眷屬至如是三請，悉亦不受。
慧朗曰：第八、明以供上佛，佛不受。
爾時，無邊身菩薩及其眷屬至卻住一面，皆亦如是。
慧朗曰：舉十方同到者總結。
爾時，娑羅雙樹吉祥福地至見諸佛土亦復如是。
慧朗曰：此辨佛神力有兩章，此即第一、光明變穢為凈也。
爾時，如來面門所出至身諸毛孔流血灑地。
法瑤曰：化緣周畢，表涅盤之相也。有三種：一、眾生心凈；二、國土凈；三、收光入口。收光入口，則止教之相；眾生心凈，則表化周；國土凈者，則明行畢也。
慧朗曰：此第二階，示涅盤之相也。