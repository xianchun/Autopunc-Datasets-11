中天調御釋迦世尊，塵點劫前早成正覺。泯三際而住寂光，常享四德；愍九界而示受生，頻垂八相。從初出世，乃至涅盤，演偏圓頓漸之法，施種熟解脫之益。六道四生，三乘五性，聆圓音而悟道，睹妙相以明心者，雖盡世界微塵，莫能窮其數量。然機薪既盡，應火亦息，晦跡歸真，示現滅度。又以利益未來，悲心無盡，碎定慧所生丈六之金身，成金剛不壞八斛之舍利。于是八國均分，各起寶塔，普令含識，廣種福田。
後一百年，摩竭提國有阿育王，統王閻浮，威德自在，一切鬼神，皆為臣屬，啟其祖阿闍世王所藏舍利，役使鬼神，以七寶眾香為末，造成八萬四千寶塔，供養舍利，散布南洲，凡佛法未至之處，則安置于地中。東震旦國，有十九處。大教西來，次第出現，即今五臺育王等是也。涅盤經云：若人以深信心供養如來全身舍利，或供半身、四分之一、萬分之一，乃至如芥子許，是人福德與供養佛無二無別。以佛舍利即佛色身，皆由無作誓愿，同體慈悲之所示現。是以人天獲得，悲喜交流，竭盡心力，恭敬供養。
福如來出世，尚在沈淪，今得人身，法已衰替。昔人履險涉危，尚多往求正法，現今水陸俱通，敢不巡禮圣跡，遂于光緒三十年乘輪西邁，觀光暹羅，次及緬甸，後至錫蘭。此三國者，佛法大興，僧眾雖多，不立煙爨，舉國奉佛，設食待僧。凡遇禮拜之日，商賈悉皆罷市，同禮寶塔，共植來因。佛世芳規，庶幾髣髴。次至中印度伽耶、王舍、恒河、雙林，顯著圣跡，逐一巡禮。惜世遠人亡，法替教弛，不聞降魔制外之音，但見荒煙蔓草之跡，緬想昔年，為之痛息。回至錫蘭都城，適值重修寶塔，中藏舍利，百有余粒，懇祈數粒，福我東人。彼言舍利我國福田，此塔國王所建，何敢違佛犯法，私與外人？因日日禮塔，冀佛冥加，輒痛哭流涕，悲不自勝。如是十有二日，感動彼心，稟明國王，許十二粒。既滿我愿，彌感佛恩。既回中國，相宜安置。普陀山靈石庵，乃善財參觀音之圣道場地，因留三粒，監院靜明修木浮圖而供養之。請九粒于四川寶光、龍興、廣德三寺供養。
按西域記，僧伽羅國即古師子國，在大海中，近南印度，即錫蘭國也。國東南隅，有楞伽山，巖谷幽峻，乃如來說楞伽經處。昔阿育王弟摩醯因陀羅出家證道，游化此國，建立塔廟，大興佛法，此塔乃其創建耳。夫如來舍利，神變無方，濟度幽顯，覆被人天。見聞瞻禮，皆植福壽之因；供養恭敬，并感尊貴之果。迷云盡而性天朗耀，罪霧消而慧日昭彰，三覺圓滿于初心，萬德具足于當念。以如是因，獲如是果。凡我同倫，幸監愚枕。
竊以諸佛出世，各有時節因緣；像教流通，遍周十方三世。溯我釋迦世尊，塵點劫前早成正覺，住寂光清凈之土，證法報圓融之身。又以愍念眾生，悲心莫置，方便施化，應跡無窮。孺慕深而慈親至，本不生而數數示生；機薪盡而應火亡，原無滅而頻頻現滅。如是垂跡，豎窮三際，橫遍十方，惟本高而跡廣，類源遠而流長。且據此番成道，時當周穆二年。造像功德經云：如來欲示孝道，升忉利天三月安居，為母說法。優陀延王渴仰于佛，以紫旃檀雕佛形像，承事供養，如佛無異。及至九旬已滿，佛降人間，乃謂王曰：汝初為軌則，造佛形像，令諸眾生得大利益。汝之功德，無能及者。若人以金銀銅鐵等物雕鑄塑畫佛像，乃至極小如一指大。此人現生滅無量罪，獲無量福，後世尊貴豪富，信樂正法，展轉修習，至成佛道。由是各國王臣，俱造佛像，至阿育王所造最多。迨夫大教東流，每有金石佛像浮江漂海而來，涌地裂山而出者，載諸傳記，多難具陳。
懿哉世尊！慈隆即世，悲臻末劫。絕攀緣而赴眾感，如一月普印于千江；住真際而應群機，猶一雨遍潤乎萬卉。善根未種未熟未脫者，令其即種即熟即脫。應以像身得度者，即現像身而為說法。天覆地載，莫喻斯恩；粉骨碎身，罔酬此德。
清福大師，宿植德本，篤修凈業，往游印度，巡禮圣跡。回至緬甸，謹選美玉，雕佛三尊，請回中國。法體瑩凈，妙相莊嚴，豈良工之能琢，疑古佛以再來。以本寺乃普賢菩薩圣道場地，歷朝敕建，四眾歸崇，佛殿與峰巒齊峙，皇文共日月爭光。本殿又為十方常住，僧眾云集，一志精修道品，無時不啟度門。因送一尊，供大殿內，普令緇素恭敬供養，當知此像即佛真身。非玉非石，即色即空，直須一心歸命，畢世投誠，朝斯夕斯，念茲在茲。若能一念冥符，方知相相離相。其或六根解脫，自可心心印心。從此復本歸元，塵消覺凈，五蘊空而五眼具，三惑斷而三德圓。于是波騰行海，云布慈門，四攝齊施，一法不著，盡來際以展轉傳持，俾慧命以永劫常住，是名真佛弟子，可謂知恩報恩。
真如法性，生佛體同，迷悟攸分，苦樂天殊，故我世尊特垂哀愍。雖於塵點劫前早成佛道，又復悲運同體，慈起無緣，不違寂光，示生濁世，出家修行，成等正覺，拯彼迷流，同登覺岸。說法四十九年，談經三百余會，隨順機宜，循循善誘。大機則示以五蘊皆空，六塵即覺，畢竟一法不立，直下萬德圓彰。小機則曲垂接引，為實施權，令其漸培佛種，以作得度因緣。
如上隨機所說種種法門，雖則大小不同，權實各異，皆仗自力斷惑證真，方出生死，故於如來普度眾生之懷，未能究竟舒暢。由是於諸法外，又復特開信愿念佛求生凈土一門，指極樂世界以為本有家鄉，指阿彌陀佛以為無上慈父，令其發菩提心，持佛名號，以深信愿，求生西方。果能拳拳服膺，念茲在茲，則以己信愿，合佛誓愿，生佛相契，感應道交。現生則業障消滅，福慧增崇；臨終則蒙佛接引，托質寶蓮。其有惑業已斷，則即登補處，速證佛乘。縱令博地凡夫，通身業力，亦可仗佛慈力，帶業往生。既往生已，即得迥出凡流，高預海會。惑不期斷而自斷，真不期證而自證。
此之法門，全仗佛力。喻如跛夫日行數里，若乘轉輪圣王輪寶，則頃刻之間，遍達四洲，是輪王力，非己力也。畢世修行者，固然如是。即五逆十惡極重罪人臨命終時，地獄相現，若能志心念佛，即得蒙佛接引。良以佛視眾生，猶如一子，於善順者固能慈育，於惡逆者倍生憐愍。子若回心向親，親必垂慈攝受。又復眾生心性，與佛無二，由迷背故，起惑造業，錮蔽本心，不能彰顯。倘能一念回光，直同云開月現。性本不失，月屬固有，故得歷劫情塵，一念頓斷。喻如千年暗室，一燈即明。此實一代時教最妙之法，上圣下凡共由之路，遍透九界之機宜，極暢如來之本懷。猗歟懿哉！何可得而思議也！
及至大教東來，廬山創開蓮社，一唱百和，無不率從。千五百余年來，潛修顯化者，多難勝數。舉其尤者，元魏則有曇鸞，陳隋則有智者，唐則有道綽、善導、懷感、飛錫、承遠、法照、少康、大行。如上諸師，悉皆道超十地，德震九重，無一法而不通，唯此法以是尚。宋則有永明、昭慶、四明、長蘆。永明則匯禪教律，歸於一心，作四料簡，偏贊凈土。昭慶則血書華嚴，社結凈行，宰輔牧伯爭先歸依。四明則鈔述妙宗，理極觀道。長蘆則擬結蓮社，大圣書名。明則有楚石、妙叶、蓮池、蕅益。清則有省庵、夢東。莫不宗說兼通，行解相應，專重凈土，普勸修持。
在昔之時，禪宗諸師多事密修，殊少顯化。自永明後，率多明垂言教，切勸往生，如死心新、真歇了、中峰本、天如則等。至於宰官居士，若劉遺民、白居易、文彥博、楊無為、王日休、袁宏道、周夢顏、彭紹升等。或結社以精修，或著論以敷宣。如上若圣若賢、若緇若素，異世同音，極力弘闡，故得蓮風大振，普遍中外，滔滔然如百川萬流之朝宗於海。良由華嚴法身大士證齊諸佛之後，尚以十大愿王回向往生，觀經五逆十惡將墮阿鼻之時，若能十稱佛名，即得高預末品，故得無機不被，無法不攝。如天普蓋，似地均擎。森羅萬象，無一不在其中，能出其外者，誠所謂九界眾生離此法，上不能圓成佛道，十方諸佛舍此法，下不能普利群生。由是恒沙如來，出廣長舌以贊揚；諸宗尊宿，發金剛心而流布。
南五臺者，系觀音大士降伏毒龍，現比邱身所開道場。自隋至今千三百余年，其間高人軼事，以屢更滄桑，悉皆湮沒，無由而知。至明季時，有性天文理老人，隱居無門洞。見其巖高峻，其地平敞，恍悟宿世曾住此處，遂名其巖曰大覺。因建茅篷二座，專修凈業，以遠宗廬山，近法云棲，決志西歸，故曰西林。
量出家此山，曾侍大士香火，後以參叩知識，云游諸方，迄今三十余年，道業未成，以故久寄海上，無顏復回故鄉。一日，居士自長安來，令將凈土法門及此山此篷作一緣起，擬先刷印若干張，俾見聞者開發信心。繼則立石篷中，以垂永久。因喜不自勝，撮略述之。雖詞旨拙樸，無補法道，亦不暇顧云。
大矣哉！華嚴經之為教也，稱法界性，說常住法，依真如心，示即具體。理超象外，道契寰中，寂照圓彰，能所雙泯，離凡圣之假名，絕生佛之稱謂。然而珠在衣，迷者不知，不得不於無可修中論修，無可證中論證，故有五十二位之次第，信解行證之淺深，所謂全性起修，全修在性。及至圓證妙覺，不過復其本體。於本體外，了無所增。但以智斷究竟，徹露本地風光；圓滿菩提，實無一法可得。因該果海，果徹因源者，此之謂也。十方諸佛成道，無不說此法門；十方菩薩修行，無不依此軌范。文雖八十一卷，六十萬余言，而恒沙法門，包括凈盡，無邊妙義，顯示無遺。全事即理，全修即性，全多即一，全他即自。故云十世古今，始終不離於當念；無邊剎土，自他不隔於毫端。故得受持誦讀，罪山崩而福海洪深；書寫流通，迷云散而慧日朗耀。
慧宿生多幸，得入法門，往業甚深，心不契道，擬欲書此不思議甚深大經，懺除宿業。蒙寂山和尚、諦閑法師及諸善知識提獎贊助，得遂其愿。但以少閱經教，未諳規程，雖常然香燈，隨書隨禮，而字體隨便，不甚端整，孤陋寡聞，有過不知，時歷二周寒暑，已書六十余卷。
一日，有一老宿見而呵曰：汝發心寫經，擬欲資之以懺宿業，顯本有，超凡入圣，了生脫死，其所希望，大不可言，如此草率，何以能上感三寶，下契自心，斷煩惑以證真常，生安養以侍導師？豈不孤負自己一番苦功，與諸師贊襄之莫大恩德也耶？汝取華嚴感應傳讀之，見德圓、修德等古德書經之懿范，與彼所獲之利益，能不愧死？慧聞命之下，痛如割心，深恨最初不遇此老。因頓改前非，竭誠盡敬，雖拙樸仍舊，而恭謹篤至。一部筆法，前後不同，恐閱者見怪，故述緣訟過。亦冀一切四眾，受持讀誦一切經典，悉皆竭誠盡敬，無或怠忽，如對圣容，親聆圓音。庶慧之罪過藉以消滅，而當人之福慧速得圓滿矣。
一切眾生一念心性與三世諸佛無二無別，但以無始至今從未悟故，迷真起妄，背覺合塵，反承此不生不滅常住佛性而為起惑造業，輪回生死之本。如來憫之，隨機說法，普令三根，隨分受益。又以法音有間，塔像常存，故令四眾建立塔像，企其瞻禮投誠，漸種善根，一覿圣容，永為道種，以作返妄歸真，背塵合覺，消除惑業，復本心性之最勝因緣。
普陀乃大士示跡之勝地，歷朝祝嘏之道場，自五代梁貞明間開山，迄今千有余年，普門常啟，宗風不墜，允為震旦佛國東南福地。當元季時，有孚中信禪師者，道高一世，德感九重，五坐道場，宏闡宗乘，王公大臣，多從問道，於天歷時，住持普陀。至元統間，購太湖石，覓上妙工，造多寶佛塔一座，於寺東南隅，其高五層，計九丈六尺。上三層四面，各雕佛菩薩、羅漢圣像，慈容妙麗，儼然如生，精工妙手，悅人心目。宣讓王嘗從師問道，發心施資，故俗稱為太子塔焉。迄今五百八十余年，歲月經久，兼以大海之中，咸霧颶風、烈日嚴霜摧殘諸物，最易敗壞，故其塔頂已脫，圣像殘缺，石縫裂開，勢將崩倒。竊念前人建立，原為國民植福，忍令破壞倒塌，以泯滅古跡與眾生福田乎？但以僧等財法俱貧，莫由措辦。
戊午六月，適值錫周居士陳公性良來山，擬建道頭牌坊。吾友印光偕余與法雨住持了清，共謂之曰：公宿承佛囑，宏護三寶。今太子塔勢將崩倒，僧等愧無德能，無從設法。愿不惜鈞力，為之重新。或可置彼修此，以急先務。伊應之曰：吾愿已發，勢難中止。然既蒙見委，當努力代為諸師募緣倩工，勉負責任。因具疏詳述愚誠。仗彼福力，蒙前大總統黎公、前大總統馮公、今大總統徐公，各出凈資，以增輝普陀，唱導四眾，一時名公偉人悉發信心，協力贊襄，故於今春三月隨即開工。俾多寶佛塔，又復從地涌出，普濟寺前，常見珍池欄楯。又開拓地基，創建塔院，筑正室五楹，偏廈四間，凡所需用，悉皆具備。安一凈行頭陀，長時奉侍香火。定海縣知事馮公秉乾聞之，不勝歡喜，隨即出示保護，可謂宿具靈根，不忘付囑者也。從茲入普門者，親見多寶；修凈業者，常游珍池。其功德利益，當與虛空同其壽量，非筆舌所能形容也已。功既成，乃述其緣起，勒之貞珉，永垂不朽。
觀音大士，誓愿洪深，慈悲廣大，於十方無盡世界普現色身，隨機說法，諸大乘經悉載其事。然即就此方應凡夫機所示之跡，亦復多難勝數，妙不可測，況普應六道及界外三乘之大機乎？若非圓證法身，何能有此大用？錫周居士陳性良，沐恩甚深，報恩心切，擬欲同人咸深感想，因建水泥牌坊一座於海岸，蓋欲示人以苦海無邊，回頭是岸，生死海中，唯有大士可為恃怙。因略敘伊沐恩之事，勒之貞珉，企後之來哲同生信心，同蒙覆庇。庶可即妄明真，消人我之幻執；識心達本，證寂照之佛性矣。
錫周居士，賦性忠厚，初唯講求儒道之旨，於如來大法及三世因果之理尚未深信。夫人胡氏，宿有信心，禮佛誦經，寒暑疾病，修持不懈。年三十余，長子不育，行善益力。不久復有娠，將及誕期，乃得大病，二十九日不進飲食，不能言語，不能轉側，身瘦如柴，體熱如火，名醫束手，殆無生理。一夕，夫人夢一老媼手持數莖蓮華，謂曰：汝由宿業，膺此惡疾。幸植善根深，以故我從南海來安慰汝。隨以蓮華周身拂拭，曰：拂汝業障，好生嘉兒。遂覺身心清涼，爽快莫喻。因即蘇醒，通身流汗，而熱退身安，顏色溫和，直與好人等無有異。次日即生一子，適為三月三日上巳嘉辰。經此燒熱饑餓二十九日，而兒體豐滿龐厚，與無病者所生無異，今年此子已十歲矣。噫嘻異哉！
居士荷蒙大恩，直同生死肉骨，方知佛經所說菩薩不思議利生之事，真實不虛。惜拘墟之士，以凡夫知見肆口謗黷。適形其無知無識，坐井觀天，徒為大悲主憐憫悲傷，而無從救度耳。哀哉！由茲信向之心，十分懇至。去歲來山，擬修牌坊。吾友印光以太子塔將頹，勸令置此修彼。然伊愿心已發，勢難中止，故於今春兩工并興，兼建塔院及寺前池畔欄桿，并重修涼亭，需費五萬有奇。雖亦廣乞名望大老各出凈資，襄成盛舉，然塔之崇高、池之莊嚴、坊亭之壯闊，鳩工選材，役夫無算，無一非居士慨輸巨款，獨力經營，以成就此功德莊嚴，信心宏愿，吁！可敬矣。捐助善士悉載塔院碑中。茲特書此菩薩應化無量百千大海中一滴之相，令諸同人生正信心，各各恭敬供養，稱念名號，豈但常蒙加被，逢兇化吉，遇難成祥已哉？倘能竭誠至極，何難斷惑證真，超凡入圣？將來亦可如菩薩豎窮三際，橫遍十方，普現色身，度脫眾生也已。
又觀音大士乃過去古佛，以大悲心垂形九界，應以何身得度者，即現何身而為說法。但以眾生機劣，無由得見本相。凡蒙佑者，多皆見為老媼。蓋以隨順劣機，顯示婆心。若謂實屬女身，則于菩薩上同下合之道，毫未夢見在。
寂滅真宗，唯心本具，圓通妙道，非人莫宏。興梵剎以辟普門，布慈云而注法雨。于法運垂秋之際，振將絕欲墜之宗，唯我先師無著老人其人焉。
師諱立山，法名滿圓，別號無著。道光五年乙酉葭月二十五日示生於松江金山顧氏，父即福本悟公。行年十四，父即出家。心欲隨之，以母在不果。及至弱冠，禮父祝發。詣大崇福，受具足戒。以寇據南京，不便參方，遂住普陀，或居松江。晦跡韜光，無心應世。至同治庚午，掩關於伴山庵。日禮華嚴，遍參海眾。時法雨寺雕敝已極，住持虛席，本山尊宿信真和尚，率諸法眷，叩關請師。辭不獲已，遂允許之。
壬申春進院，寺產素薄，香積不充，破屋頹垣，荒涼滿目。師傷之，以興復為己任。竭力經營，整理修葺，四方檀信，布金恐後，不數年間，百廢具舉。雖未全復當日舊制，而大局已有可觀矣。久之，意欲憩息，專修凈業，因筑庵于寺西清涼岡之麓，額曰常明，蓋取心性寂照圓融，橫遍豎窮之義，欲人修因以克果也。
光緒甲申春，退居是庵，決志西歸，念佛不輟。又令庵內二時課誦，二時念佛，永為恒規，寒暑無間。置稻田三百二十二畝，除撥無著公堂一百畝，余者永為常住念佛資糧。又化開等置田四十四畝，以助念佛諸師衣單之費，其詳列後。
老人嘗曰：末世眾生，障深根鈍，向上一著，不易湊泊，大悟尚難，何況實證。唯凈土一法，三根普被，利鈍全收，上圣下凡，皆當修持。良由此法，全攝果覺以作因心，因該果海，果徹因源，即世相以達實相，以凡心而契佛心，所賴綿佛法翼國政，感人心者，唯此一法耳。汝輩當恪遵之，毋或廢弛。庶可不負四恩，均資三有。後之當家若有廢此成規者，非我弟子，即會同法眷，立時擯黜，毋或容隱，以負我心。至己丑年臘月初一，安然神逝。僧臘四十六年，世壽六十五歲。所度弟子數十人，能繼跡者唯有化聞。宏等雖列門墻，未登閫奧，其所悟處，不得而知。不敢推高以濫圣，亦不敢就下以屈賢。姑摭其言行大綱，以明此庵之緣起云佛法大無不包，細無不舉，凡十方世界之大，一念心性之微，淑世善民之嘉謨，超凡入圣之懿范，無不徹示原始要終所以然之極致。其道大理微，文深義廣，欲闡揚其旨趣，則罄海墨而莫窮其妙，若玄會其圓詮，則覓一字而了不可得，雖圣人有所不知，豈凡情所能測度？是以舉行其法，天地鬼神悉無所違，故古今首出庶物，出類拔萃之人，莫不殫精修持，極力流通，以期自他同得實益焉？綜舉如來一代教典，分為三藏。藏者，深固幽遠，無窮無盡之謂。凡佛所說大小乘經，名為經藏；凡佛所制大小乘律，名為律藏；凡菩薩、聲聞所著釋經宗經諸論，名為論藏。此皆自佛國請梵本至此土翻譯者，約五千余卷。自大法東來，諸宗崛起，代有高人，或著疏以釋經，或宗經而造論，以及種種語錄傳記，凡屬宏揚法道之著述，皆續之於後，名為續藏。
然古德著述，類多遺軼，入藏者乃百千分中之一二耳，而其多已至二千余卷，況未入藏而舉世流通者，更難悉數也。巍巍義山，洋洋法海，隨人資稟而為研窮，莫不皆得見真空而徹法源，以復其本具之佛性焉。
烏尤山寺者，西蜀著名之勝地，觀音現化之道場也。自唐惠凈上人開山以來，歷千余年，宗風不墜。雖琳宮紺殿稍遜往昔，而乘戒俱急，竭誠禮誦，今昔固無二致，非所謂地靈則人杰乎？傳度大師住持此山，凡百廢墜，漸悉修理。既建彌陀殿以為專修凈業之所，又建此閣用供所請頻伽書冊藏，以為研究佛法之據。其藏字小，不利老人，擬後有大施主，當入都請梵本大藏，以期普得讀誦而研究焉。其為法為人之誠，於此可見其概。其閣五楹兩層，備極莊嚴，所費約三千數百圓，皆遠近檀越感度師之德，而歡喜布施者。工成，致書於光，命為之記。
竊惟一大藏教，義理無盡，而法不自宏，宏之在人。譬如大富長者，庫藏眾多，設使其子不知，則無從得其受用，殆與貧賤人子了無有異。倘能知之，則用以自奉，并以周濟一切，無不稱己所欲而悉充足，其藏仍復不減絲毫，以此寶藏是無盡藏，取之不盡，用之不窮，盡未來際，無或罄竭。所愿一切四眾，同皆探此寶藏，以自利利他，則燈燈相續，明明不絕，庶不負如來說經，諸祖宏法，度師建閣，檀信佽助之一番至意矣。凡我同倫，各自勉旃！
眾生一念心性與佛無二，由妄執故，遂成天淵懸殊。如來愍之，令修四念處觀：一、觀身不凈；二、觀受是苦；三、觀心無常；四、觀法無我。此觀若熟，我執即破；我執既破，法執亦亡，見思二惑因茲而斷，便可以超凡入圣，了生脫死，往生凈佛國土，修習菩薩行愿，以期上成佛道，下化眾生而後已。其有根機陋劣，現生未能如是者，待其死後，火化其身，俾彼了知五蘊本空，四大非有，一靈真性，徹底圓彰，既不屬於見聞覺知，亦無所謂我、人、眾、壽，庶解脫乎業累，以親證夫真常。是以古之在家通人，多皆依此送終，不獨僧眾為然也。以其既令亡者得其解脫，又令存者悟其本空，其利益殊非淺鮮。既化之後，設道德高超者，必有堅固不化之舍利；即無舍利，其燼余之朽骨，悉安置於普同塔中，亦若生居叢林，參隨海眾，凡圣同居，藉資熏陶。靈骨既多，必有神超凈域，業謝塵勞，蓮開上品之華，佛授一生之記者。與之同居，如蠅附驥尾，亦可直達千里。亦如水歸大海，悉舍本名，同一咸味矣。此普同塔之所由來也。
嘉定烏尤寺自唐惠凈大師開山，至今千有余年，歲月既久，其普同塔亦已坍塌破壞。幸傳度大師住持其中，力振蓮宗，既令存者修凈業以同生西方，又欲亡者得樂所以共入海會，用是募諸善信，以成其事，命光作記，以發揮其義意。爰為頌曰：
眾生受生死，皆由執有我，因茲起三毒，如蛾爭赴火。試觀念未生，我究居何所？即令既生後，我究屬甚麼？既不屬根身，亦不屬識心，以根無所知，識心因物移。眾生不了故，逐妄而迷覺，認此妄想心，常受生死縛。如來垂慈愍，令觀我本空，既知我空已，諸法盡消融。況復經火浴，四大悉分散，五蘊原無有，我從何處現？從此證無生，真我方覿面，普愿法界眾，同作如是見。
凈土法門者，十方三世一切諸佛上成佛道，下化眾生，成始成終之法門也。以如來所說一代時教，種種法門，皆須修持功深，親到業盡情空地位，方可了生脫死，超凡入圣。若惑業未盡，則生死輪回決定莫出，縱有修持，只得世福，及作未來得度之緣種而已，此系仗自力以了生死者之難也。凈土法門則以深信切愿持佛名號，求生西方，兼以敦篤倫常，恪盡己分，諸惡莫作，眾善奉行，以己信愿，感佛慈悲，感應道交，故於臨命終時，即得蒙佛慈力，親垂接引，往生西方也。固無論惑業之有無，功夫之淺深，但具真信切愿，雖罪業深重者，尚能出此三界，登彼九蓮，況戒善齊修，定慧均等者乎？此全仗佛力，兼仗自力以了生死者，故於一代時教法門之中，名為特別法門，不得以通途仗自力法門并論也。
良由以果地覺，為因地心，故得因該果海，果徹因源。以故千經萬論，處處指歸；往圣前賢，人人趣向。以其為了生脫死之捷徑，超凡入圣之妙法故也。溯自大教東來，廬山遠公創開蓮社，與僧俗一百二十三人精修凈業，咸得往生。自後代有高人為之提倡，而天臺、清涼、永明、大智等，其發揮闡揚，尤為不遺余力。由是蓮風遍及中外，因茲出五濁以預海會者，又何可以算數譬喻而得知其數哉？近來世道人心愈趨愈下，凡懷憂世之心，欲為救援者，莫不以歸心佛法，提倡因果報應及戒殺護生，信愿念佛，求生西方為志事。
傅裕齋居士，宿植德本，性行淳和，以職任商業，未知佛法。去歲訪友至杭，夜宿常寂光蘭若，聞眾僧念佛聲，直同甘露灌頂，醍醐沃心，慶快之忱，非言可喻。因茲觸動宿根，即欲與同志隨分隨力修持此法，乃與丁甘仁、倪大椿、譚步韶、嚴子良、孫良臣、傅裕經、傅庭芳、沈晉鏞、金益如、林雙泉、陳載峰、莊海濤、李述初、吳祖昌、譚子臨、譚石卿、譚海秋、譚竹馨、羅稚云、謝崇華、田玉樹、傅夢弼、譚肇貴等商，擬於杭州西湖建一精舍，以作現在隨力修持，老來專心辦道之所，僉稱曰善。遂購地建筑，不二年而工竣，因名之為菩提精舍。其基地二畝六分七厘，共為兩進。前為大殿，五間，中供西方三圣，旁供十八羅漢，以作念佛禮誦之所。後閣五間三層，上層三間，中供三圣尊像，旁供二十四人祖先牌位，以顯會預蓮池，常侍彌陀，即得親證無量光壽之體用，不生不滅之佛性。其前後次序，悉以當人之年齒為準。兩旁及中層，分裝房間，以作諸人靜修之所。下為客廳，旁作養心堂，以備高人杰士暫時憩息。其宗旨大綱有五：
一、本精舍原為社友各有職業，不能常住專修，因禮請真心辦道之戒僧七位，常年修持，每日二時課誦、三時念佛，以為諸社友乘暇來此修持之向導。衣單食用，通歸社友攤任。
二、本精舍乃二十四人公同建立，公同經管，將來繼管之權，每人只傳一房，須擇其性質與佛法相應者，其余子孫概不過問，以免支派蕃衍，無處安居，及人各異見，或致紛爭耳。
三、本精舍原為自修而設，與寺廟性質各別，不得應酬社外人經懺佛事，即逢年節，亦不任人燒香。唯社友或有祈禱，或有追薦，則無所礙。
四、本精舍以專修凈業，清凈持戒為主旨，葷酒不許入門，凡下棋打牌，以及與佛法相違之事，一概禁止，凡諸社友，各宜自勉。
五、本精舍原為社友靜修而設，其居住日期，隨己心意，唯不得攜帶女眷及小孩等。設或家眷欲來瞻禮，固無不可，但須即日便去，決不許女眷住宿，以期無妨清修，息世譏嫌，俾菩提二字得以光大而擴充之，則為幸大矣。
綜此僧俗修持功德，上祈各人歷代祖宗、現生父母，消除無始惡業，增長殊勝善根，預蓮池之海會，證本具之法身。又祈凡住此念佛諸師，及各社友，與諸眷屬，三障冰消，五福云集，生入圣賢之域，沒歸極樂之邦。又祈見者聞者，各各效行，共轉凡心，以成圣智，則禮讓興而兵戈永息，忠恕起而物我同觀。庶天下太平，人民安樂，唐虞盛世之風，便可見於今日，而人皆可以為堯舜，人皆可以作佛之語，悉得其實證焉。此諸居士創建精舍，題名菩提之本心也，因略述之。
阿彌陀佛乃法界眾生之無上慈父，險難惡道之第一導師，因中發四十八種之誓愿，果上獲超諸數量之光壽。端居蓮邦，分身遍十方剎海，普攝含識，即生證三德涅盤。至若觀音、勢至二位大士，則現身塵剎，尋聲救苦，攝念佛人歸于凈土，輔弼彌陀，度脫眾生，與樂拔苦，咸令究竟。三圣恩德，深廣無量，雖天覆地載，莫能喻其萬一，縱粉身碎骨，何由報其涓埃？
衲忝為弟子，莫闡宏猷。欲令闔院僧眾專修凈業，擬創極樂世界三圣寶殿，而資斧空乏，不克如愿，幸有信士洪慶齋，仝室戈氏妙芳，夙植德本，篤信佛乘，仁慈居心，宏護為事。率女王洪氏、外孫王天賜，慨施多金，助成勝事，故得金容舒輝，法輪常轉，功德利益，何可名言？唯愿三圣垂慈，冥顯加被，俾彼本施主及諸助緣者，各各現世災障潛消，備膺五福，臨終形神俱妙，高登九蓮。先亡祖禰，咸升極樂之天；後代兒孫，悉入仁壽之域。因書緣起，用勒貞珉，俾後之安居修行者，知凈土法門之所以廣大，決志求生，三圣道場之何由成立，福資檀越云爾。
普載萬象，不生分別，普生萬物，以給人用，而且不矜其功，不望其報，地之恩德可謂廣大周遍、博厚悠久而莫能名焉。圣人立法，凡法施于民，以死勤事，以勞定國，以及御大災，捍大患者，皆設祠祀之。況吾人畢世所依而生之大地，可不特建殿宇，莊嚴儀像，常以香華燈燭供養，以少舒報恩之心，恒致如在之誠乎？此東照寺地母廟之所由建也。
言地母者，即佛經所謂主地神也。蓋以生長萬物，若母之養育兒女，故俗稱為地母，實非專現女身者。按華嚴經世主妙嚴品，主地神有佛剎微塵數之多，雖有從他方世界來者，然只此大地，亦非一神所主，殆各有疆界耳。又凡屬神只，皆有陞遷進退，如世官僚，官署官名則永不更改，其人則進退攝謝，了無一定，非如倉頡、孔子、關帝、文昌之專屬一人也。
董事葉昌云以地母廟建立已久，將欲傾覆，募諸善信，得洋若干元，住持慈寬，又助一半，遂得殿宇法相，悉皆重新，將欲立石，祈敘大義。易曰：地勢坤，君子以厚德載物。人能居心行事，有如大地，施恩不求報，受辱不懷瞋，但盡我之天職，不計人之順逆，如是之人，生入圣賢之域，沒登極樂之邦。如持地菩薩，以平地故，心地遂平，得證圓通，將來尚復成無上道，教化九法界一切眾生，如天普蓋，似地均擎，無有一人不在鈞陶化育之中。此觀象修道，證心成佛之大利益，愿諸閱者，咸注意焉。
佛法僧三寶，乃無明長夜之燈燭，生死苦海之舟航。不但志期斷惑證真，了生脫死者，所當依怙。即明德親民，治國安邦者，亦必以顯示心性妙理，發明因果實事，以為轉人心而輔郅治之一大助緣也。故古之建大功，立大業，精忠貫日月，浩氣塞天地者，多由學佛得力而來。莫不致力於莊嚴佛像，流通佛經，護持行僧，冀一切人民，同由住持三寶，悟入一體三寶，以至親證即心本具之真如佛性也。
在昔陵云寺處，水勢湍急，行舟每致撞破，為害甚大。唐初，海通禪師見而愍之，欲為救護，遂於山上鏨一當來下生彌勒尊佛坐像，高三十六丈，所坐蓮華不在數內。由師愿力，感佛慈加，水改其道，靠山之處，涌一沙洲，而居人焉。
師意以彌勒為當來世尊，慈無能勝。造此大像，不徒仗佛慈力，救護行舟，深冀見聞之人，納於八識田中，為現生發心修行，往生西方，將來回入娑婆，輔弼龍華之一大因緣。終師之世，尚未圓功，至德宗貞元間始成。適南康王韋皋，為西川節度使，作碑記，有曰：身高三百六十尺，頭圍若干尺，目廣二丈，其余相好，一一稱是，此吾國第一大佛也。然佛真法身，充滿法界，至於應化所現，則渺無一定。
民國九年，常州莊思緘，朝普陀，以所攜米佛三尊見示。其像微妙莊嚴，世無倫匹，系天然生成之立像，其米下之糠蔕尚存。凡見聞者，悉感佛恩。至於佛經所說諦理，固不易於顯示，取其要者為論，則四圣、六凡、十法界因果本於一心。心之本體，凡圣不二，生佛一如。在凡不減，在圣不增，亙古亙今，不遷不變。體雖不變，用常隨緣。隨凈緣，以功德有淺深，則有證聲聞果，證緣覺果，證菩薩果，證佛果之不同。雖最小之聲聞，而已斷惑證真，了生脫死，常享法樂，不受後有矣。隨染緣，以惑業有輕重，則有生天道，生人道，生阿修羅道，生畜生道，生餓鬼道，生地獄道之各別。雖最上之天人，仍是具足惑業，生死輪回，常處三界、六道之中，了無出期焉。
此十法界，由當人一心所造。其升沈苦樂，天淵懸殊，而其心之體性，常自如如，在凡不染，在圣不凈。故華嚴經云：若人欲了知，三世一切佛，應觀法界性，一切唯心造。以故佛視一切眾生，皆是未成之佛。隨順彼之機宜，先為說五戒十善之人天乘，次為說四諦之聲聞乘，次為說十二因緣之緣覺乘，次為說六度萬行之菩薩乘，次為說福慧兩足，寂照雙融，三惑凈盡，二死永亡，圓滿菩提，歸無所得之佛乘。
又念眾生劣弱，非仗彌陀宏誓愿力，決難現生了脫生死。特開一信愿念佛求生西方法門，俾彼具足惑業凡夫，仗佛慈力，帶業往生。既往生已，則惑業已無，圣位已證，校彼唯仗自力者，其難易不可同年而語矣。
然此法門，正被上根，兼攝中下。以故善財已證等覺，普賢菩薩令其以十大愿王回向往生西方極樂世界，以期圓滿佛果；并以普勸華藏海眾諸菩薩一致進行。以其為十方三世一切諸佛，上成佛道，下化眾生，成始成終之總持法門故也。
世有天姿稍聰明者，每鄙視凈土法門，不肯修持，不但自誤誤人，直是謗佛謗法。夫華藏海眾，乃已證法身之十住、十行、十回向、十地、等覺四十一位大士，以十大愿王功德回向往生西方，以期速證圓滿菩提，歸無所得之佛果。此其人為何如人，此其事為何如事，我何人斯，敢與彼抗？
至於一大藏教之文，分為經、律、論三，故名三藏。藏者，深固幽遠，取用不竭之謂。若於一字一句，得一入處，便可通一切法，達一切義。以故禪宗六祖聞應無所住而生其心一句，便嗣祖位。蓮宗行人，常持南無阿彌陀佛六字，即可現生生極樂國，預蓮池會。
此經、律、論三，自天竺來者，唐開元釋教錄已有五千四十八卷。自後續譯亦不少，亦有遺亡。現清藏自天、地、玄、黃，至漆、書、壁、經字，凡四百八十五函，乃四千八百五十卷。此方著述，凡釋經、宗經、各疏論及傳記、語錄等，自書、壁、經，至兩、疏、見、機止，凡二百三十九函，乃二千三百九十卷。統計共七千二百四十卷。此為清雍正十三年二月開工，至乾隆三年十二月十五日圓工所刻者。
上根利智，於此各經一字一句，神而明之，便可自利利他，己立立人。次則至誠懇切，受持讀誦，依教奉行。明因果，識罪福，以身率物，俾一切人相觀而善，則於法門，於社會，均有利益。若了無敬意，祗求多聞，或妄以臆見，論經深義，則雖是善因，定招惡果。愿諸閱者，各力勉焉。
陵云住持果靜和尚，久欲恭請大藏，俾緇素之有大志者，咸得研閱。然經樓未建，請來無安置處。幸民十八年，榮巖法師偕王旭東居士來寺觀光。因言請經修樓之事，二公即各慨助五百圓。於是竭力經營，陶瓦庀材，於二十三年正月開工，至今年四月告竣。其樓七間，高五丈六尺，樓之兩旁，蓋平房各五間，以備閱經之人安宿。已往北平請經，於經未回之先，命光作創建經樓碑記。因將建寺之原由，與大藏之要義，并其函卷，撮略書之，俾後之來哲咸委悉焉。伏愿國基鞏固，治道遐昌，佛日增輝，法輪常轉，檀信蒙福，僧眾安和，兵革永息，雨陽時若。
今彩大師，俗姓方，江西雩都縣人。宿有善根，少即戒殺吃素。至三十後，深厭五欲多苦，三界無安，遂出家於福建長汀縣報恩寺。具戒後，專志苦行，於贛州光孝寺執香燈，精潔虔恭，凡見之者，皆嘆其誠。惜常住物，如護目珠，日以禮拜念誦為事，時無虛棄，為寺眾所欽敬。繼欲專修凈業，徙寧都深山石室中，架松為座，聚草作褥，種薯為食，補衲為衣，其為苦行，人所難堪，師恬然適意，以道為樂。久之，有造訪者施以銀錢，則卻之不受，若與敝衣粗食，則便受之。
素性孤潔，不立徒眾，有重其德者，代為收四人，實皆未與同住。一徒名德緣，廟稍豐裕，念師清苦，再四哀懇，接回供養。未幾，復往蓮花山，自以木板隔一小屋而居，寺眾尊其道行，聽伊自便，終日閉戶誦經念佛。除早午二餐外，魚磬之聲朗朗不輟，數十年如一日。由是緇素信慕者眾，每有誠心供養衣覆施，不容推卻者，隨即供佛供僧，為彼作諸功德，隨身僅留十圓，以備命終焚化之費，其清苦自甘，解脫無著，有如此者。
凡造訪者，無論緇素，均示以娑婆惡濁，極樂清凈，急求出離，是為要務。然須明因識果，修行世善，謹守禁戒，誦經念佛，內外如一，始終不變，方有冀望，從無一言涉及世間福樂者。民國七年戊午，年七十四，十月初，示微矣，至初四日，斷飲食，念誦如常，夜深遂息。初五侵晨，寺眾不見師起，叩之，闃然不應，入室視之，已端坐化去。左手仍執引磬，一如平昔念佛時，頭略低垂，面帶笑容，與生無異。寺眾觀之，贊嘆不已，僉云：師平日有若是之行履，故致斯時得如此之景象，其神超凈域，質托寶蓮，可以決定無疑矣。其徒德森，為余言之，切念末世僧人每多懈怠，唯貪利養，不修道業。若師者，真可以為末世楷，因筆以記之。
趙尊仁，法名培庚，如皋馬塘市人。年三十余，素業商，其性情淳篤無偽，其作事果決率真。近數年來，得聞凈土法門，深生信心，日以念佛求生西方為事。置商業，專辦慈善公益事，極其認真。由是倡辦濟生分會及佛經流通處，凡有善舉，力能為者，無不為之。地方路燈，親自早收晚送，不以為勞。一方之人，皆服其誠，彼以誠感，眾以誠應，凡所勸募，無不隨愿圓成。
民國十五年冬，身嬰篤疾，力疾提倡佛七，以祝世界太平，訂于臘月初二日起七，至初八日圓滿，請掘港西方寺范成師主七，其經濟皆善信所自送，入會念佛者，四十余人。居士雖帶重病，其念佛益精進，若無病者，至初六日下午七句鐘，竟念佛坐逝。在會諸人益加懇切念佛，助彼往生，過數小時，頂猶溫，形色與生無異，于以見彌陀愿力、眾生心力，兩皆不可思議。
良以真如佛性，眾生本具，特仗因緣啟發耳。如種子已布于地，一經時雨，隨即發生萌芽。彼世之以本具佛性之力，日馳逐于貪瞋癡、殺盜淫中，譬如以隨意雨寶之摩尼珠置于圊廁，則無所受用矣。可不哀哉！聞居士之風，能不愧死？
沙健庵，名元炳，江蘇如皋人。其品行操持、文章道義，皆足以為末世楷。其學重躬行，不尚詞章，其志務盡分，不慕榮寵，以故登太史第後，家居奉親，冀盡子職，不入仕途。初未知佛為何如人，經具何如義，循襲乎韓歐程朱之說，謂佛法為圣道害，而于國于民皆無所益也。逮辛亥國變後，悶極無聊，常存超出此世界想。試取佛經讀之，見其義理精微奧妙，圓融超脫，始知佛為大圣人，其教有不可思議之事，若出幽谷，得睹天日，不禁喜極而悲，惜數十年拘墟之陋。從茲潛心研究，受持讀誦，以冀親證本有佛性，不致常為六道輪回中人。
民國十二年癸亥，年周花甲，厭世之心益切，適諦閑法師蒞如講彌陀經要解，親預法筵，遂知凈土橫超法門為等覺大圣、逆惡小凡，同于現生仗佛慈力出此娑婆，登彼極樂，隨己根性而得證入之道。於是專修凈業，以期往生。次年崔益榮來山歸依，與光言居士之學問修持，因令持文鈔以相贈。次年陳正有以所作見示，據經引史，明辨以晰，知居士學有根柢，志希圣賢，雖未相見，而彼此各皆心許為神交矣。去夏聞光至滬，即欲來見，以病不能出門，未果，猶期異日來山請益，迄至將終前，與友談論，引為憾事。然既生西方，親炙彌陀，參隨海眾，未見一粥飯僧又何所歉。
至秋，左腋患癰，繼以咳血，入冬益甚，中西醫均無效，得無以修持力轉重報後報為輕報現報，以了宿業乎？至臘月十一，遂臥床不起，乃將生平著作，付門人項本源、黃文濬，略囑咐家事，頗悔從前改廣福寺為議會，遷移佛像，有贊成之過，命其子進出三千金于東門廣慧庵，改建佛殿，以贖前愆。又令家中眷屬日夜輪班，在床前念佛，即至臨終，亦復如是，不得預為洗濯換衣及哭泣等，殮以布衣，勿用綢緞。喪中無論祀神待客，勿用酒肉，吾嘗作論斥世，汝等切勿隨順惡俗，陷我于罪。又令請僧助念，必期仗佛慈力，往生西方。于床前設香案，供阿彌陀佛接引像，面對慈容，口念心憶，專精一致，概不提及余事。二十四夜，病益殆，僧眾咸來助念，居士正念分明，聲默相隨。延至二十六，雖不聞聲，口恒翕張。午後氣益促，家人及僧眾念佛聲益凄緊，至酉時，遂溘然而逝。頗有異香，大眾念佛益烈，逾二時，頂猶溫，直至天明，始停佛聲，為拭體，著殮服，舉哀，其子能奉命無違，可謂真孝。
噫！若居士者，可謂宿根深厚，見地高超，言行相應，內外一如。據數年來之修持及平素之信愿，臨終之景象，殆中品上生者乎！以孝養父母，行世仁慈，具真信愿，攝心凈念故也。然一得往生，當必地登不退，忍證無生，漸次修習，以至圓滿菩提而後已，又何歉憾乎哉？茲撮取其徒項本源、其子進，并吾徒崔益榮所述而記之，以期後之輯往生傳及隱士事跡者，有所本云。
佛視一切眾生猶如一子，愛無偏黨，常欲度脫。以一切眾生皆有佛性，皆堪作佛，故雖絕無信心之一闡提輩，亦無一念棄舍之心。機緣若到，自可生信歸依，依教修持，以迄斷惑證真，了生脫死也。故楞嚴經云：十方如來憐念眾生，如母憶子，若子逃逝，雖憶何為？子若憶母，如母憶時，母子歷生，不相違遠。若眾生心憶佛念佛，現前當來必定見佛，去佛不遠。如染香人，身有香氣。法華經云：若有無量百千萬億眾生，受諸苦惱，聞是觀世音菩薩，一心稱名，觀世音菩薩即時觀其音聲，皆得解脫。又云：是觀世音菩薩于怖畏急難之中，能施無畏，是故此娑婆世界皆號之為施無畏者。良由眾生之心與佛菩薩之心，覿體無異，但以眾生迷昧，背覺合塵，致使彼此間隔，莫蒙覆被。倘背塵合覺，一心稱名，自然感應道交，垂慈加被，雖遇險難，亦得無虞也。
安徽沈翊仙居士，向不知佛。丙寅春，金陵起金光明法會，遂入會隨喜，讀金光明最勝王經，覺義理精妙，愿常受持，因請一部，日誦一卷，十日一周，周而復始。夏間從軍贛地，軍事紛繁，不能誦經，但默念阿彌陀佛及觀世音菩薩圣號而已。八月，贛戰失利，全軍覆沒，唯彼一人得全身命。方知佛慈廣大，感應無差，奈蕓蕓眾生不但不生信向，反從而毀謗之，致令無緣大慈，同體大悲，莫由親受。喻如杲日當空，普照萬邦，彼戴盆者，莫見光相，可不哀哉！
後得印光文鈔，乃知凈土法門為一切若凡若圣，現生即得了生脫死之道。仗佛慈力，橫超三界，校彼仗自力斷惑證真豎出者，其難易天淵懸殊也。冬初歸家，特辟靜室供佛及觀音圣像，晨夕禮念，以期消除宿業，增長善根，生為三業清凈之人，沒登九品寶蓮之位。以書致光，祈為作記，因將佛菩薩平等大慈大悲，愍念眾生，及眾生向背不同，致有得受覆被與否之義，書以贈之。以冀無信心者，即生正信；有信心者，益加修持。務必敦篤倫常，恪盡己分，克己復禮，閑邪存誠，眾善奉行，諸惡莫作，生為圣賢之徒侶，沒入如來之封疆。倘人各如是，則爭競消滅，禮讓興行，天下太平，人民安樂矣。何幸如之！愿見聞者，咸諦信而力行焉。
觀世音菩薩，誓愿宏深，慈悲廣大，遍周塵剎，隨類現身，尋聲救苦，度脫眾生。由是凡通衢要道，多建廟宇，以期往來之人親睹圣像，生恭敬心，庶可咸蒙慈覆耳。福建永春，古稱桃源，山川秀麗，民俗淳樸，邑東十里，地名東關，與泉州南安毗連，有溪橫其間，寬若干丈，宋時即建石橋，以利行人。然水甚沖激，遇大風雨，橋輒傾圮，每數十年，或百年，橋必重修，具載縣志。邑人崇奉佛教，于橋正中建亭，供觀世音菩薩圣像，令來往者，同種善根。
清光緒三十四年，歲在戊申，洪水為災，橋全毀滅。當將毀時，適值半夜，風雨洪暴，橋頭一店主陳某，年五十余，頗好善信佛，已熟寐矣，忽聞叩門聲甚厲，大呼速往橋上捧菩薩出，遂驚醒，而叩聲益厲，連呼速去。急開門，則了無有人，見水勢洶涌，橋搖蕩有聲，若將仆者。風雨撲面不之顧，馳往橋亭，捧菩薩出，甫離橋，聞崩裂聲，則橋正中一段已隨波浪去矣。其人言，初亦不知何以能奮勇如此，殆有神助者然。噫！異矣。
邑人李元賢之父繼如公，經商星洲，家道頗豐，熱心公益，乃與星洲僑友倡捐重修。至民國甲寅，橋始告成。迨至丙辰，又遇風災，橋亭與梁木毀焉。鄉民遂奉菩薩于附近廟中，而世道荒亂，橋事無過問者。
元賢之母黃太夫人，往廟燒香，經過其地，惄焉傷之，意欲重修，夜夢菩薩現金色身，璀璨莊嚴，語之曰：唯汝能為我重修此橋，并以祀我，可速為之，以福汝子孫。由是觀之，足見菩薩唯以利益眾生為念，而一見圣像，即種將來成佛之善根，故特示修橋，而兼令供奉圣像也。太夫人遂馳書諭賢，備款復修。乃舉邑人某某董其事，至癸亥二月工竣，當地人士為懸匾聯頌之，仍奉菩薩于橋亭，由是因緣，香火益盛。
在昔董事某君，近至星洲，言及菩薩之靈，邑人僉欲立碑于亭，一以彰菩薩之靈跡，一以啟後人之熱心。元賢以此事有關于邑人之善根者甚鉅，遂函祈光作語云：非是父不生是子。又云：欲知其父視其子。此橋初由繼如公倡修，次由黃太夫人重修，元賢恭承父志，恪奉母命，不惜鉅款，以期悅親心而利邑人，其心固與菩薩普度眾生之心有相契焉。世之欲蒙菩薩加被，冀其滅災障而增福壽者，當于篤行孝友，利人利物中求之，則求無不得矣。